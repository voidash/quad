नेपाल महिला संघकी संस्थापक अध्यक्ष मंगलादेवी सिंहको जन्म वि.सं. 1981 मा काठमाडौंको न्हैकन्तलामा भएको हो। वि.सं. 1997 असार महिनामा उहाँको विवाह गणेशमान सिंहसँग भयो। 
वि.सं. 1997 कात्तिकमा प्रजापरिषद् काण्डमा परी गणेशमान सिंहलाई जन्मकैद भएपछि श्रीमती सिंह जहानिया राणाशासन विरोधी आन्दोलनमा सक्रिय हुनुभयो। 2004 सालमा काठमाडौं म्हैमीमा भूमिगत सङ्गठनको रूपमा नेपाल महिला संघको स्थापना गरी आजन्म अध्यक्ष रहनुभयो। 
2005 सालमा पद्म शमशेरद्वारा गरिएको सुधारप्रति असन्तोष प्रकट गर्दै उहाँ महिलाहरूको जुलुस लिएर राणाहरूको दरबार पुग्नुभएको थियो। 2007 सालको क्रान्तिमा ठूलो भूमिका निर्वाह गर्नुभयो। 
श्रीमती सिंहलाई 2017 सालमा संसदीय व्यवस्थाको अपहरण भएपछि विरोध गर्दा पक्राउ गरी 5 वर्ष कैद गरियो। 2025 सालपछि 8 वर्ष प्रवासमा रहनुभयो।
2042 सालमा सत्याग्रह र 2046 सालको आन्दोलनमा उहाँ सक्रिय रहनुभयो। 2048 साल प्रतिनिधिसभा निर्वाचनमा उहाँ पराजित हुनुभयो।
'नारी संघर्षका पाइलाहरू' नामक संस्मरणात्मक पुस्तक लेख्नुभयो। 2 छोरा र 3 छोरीकी आमा श्रीमती सिंहको 2053 साल भदौ 10 गते निधन भयो।
