कमलामाई नगरपालिका नेपालको मध्यमाञ्चल विकास क्षेत्रको जनकपुर अञ्चल, सिन्धुली जिल्लामा अवस्थित छ। कमला उपत्यकाको सिन्धुली माढीमा अवस्थीत कमलामाई सिन्धुली जिल्लाको सदरमुकाम हो । यो नगरपालिकाको स्थापना विसं 2053 सालमा भएको हो । पहिलेका सिद्धेश्वर र भिमान दुई गाविस समेटेर यो नगरपालिका बनेको हो । यसको पूर्वमा रानिचुरी, रानिबास, भिमस्थान र बेलघारी गाविसहरू पर्दछन् भने पश्चिममा डाँडिगुराँसे र भद्रकाली गाविसहरू छन् । उत्तरमा रतनचुरा र भद्रकाली गाविसहरू पर्दछन् भने दक्षिणमा सर्लाही, महोत्तरी र धनुषा जिल्ला पर्दछ । कमलामाई नगरपालिकाको पूर्व - पश्चिम लम्वाई 33 कि.मी. छ। यसको चौर्डाई सबै ठाउँमा एकैनासको छैन। कतै सुकेको र कतै फुकेको पाइन्छ । यसको सरदर चौर्डाई 7 कि.मी. रहेको छ । वर्दिवास - सिन्धुली सडकले यसलाई काटेर गएको छ । माईस्थानमा अवस्थित कमलामाई मन्दिर यस भेगका लागि सुप्रसिद्ध छ । त्यहीबाट उत्पन्न कमला नदी यस क्षेत्रमा मात्र नभै देशभरी प्रसिद्ध छ । कमलामाई मन्दिरको नामबाट नगरपालिकाको नामाकरण गरिएको छ ।
नगरपालिकाको कूल जनसङ्ख्या 32838 रहेको छ । त्यस मध्ये 16450 महिला र 16388 पुरुष रहेका छन् । कूल जनसङ्ख्या मध्ये 44% साक्षर भने 56% निरक्षर छन् । निरक्षर जनसङ्ख्या मध्ये 42% पुरुष र 58% महिला रहेका छन् । नगरपालिकाको औसत वाषिर्क जनसङ्ख्या वृद्धि दर 2% रहेको पाइन्छ ।
नगरपालिकाको कूल क्षेत्रफल 20512 हेक्टर मध्ये 11196 हेक्टर वनजंगल, 5432 हेक्टर खेतियोग्य भूमि, 2561 हेक्टर नदी नाला र 1323 हेक्टर वस्ती तथा बजार क्षेत्रले ओगटेको छ । नगरपालिकाको मुख्य वस्तीहरूमा ज्यामिरे, डुम डाँडा, वेसारे, राजपानी, शिखर, खैरेनी, सिमले, लामिडाँडा, कुडुले, बोगटी, गैयाँटार, रातमाटा, राम्माढी, दोभानटार, माझगाउँ, पाखाटोल, कुलो खोला गाउँ, सरकारी टोल, राजमहल, चिलाउने टोल, तरुल वन, मजुरे गाउँ, ताप्के गाउँ, भिमान, ढुङ्ग्रेवास, ढकाल गाउँ आदि हुन् । भिमान बजार, सिन्धुली बजार, धुरा बजार र ढुङ्ग्रेवास बजार नगरपालिकाका प्रमुख बजारहरू हुन् । सिन्धुली तथा भिमान बजारमा साप्ताहिक हाटबजार पनि लाग्ने गर्दछ । शिद्धवावा, कालीमाई तथा कमलामाई यहाँका मुख्य मन्दिरहरू हुन्। रानीचुरी डाँडो नगरपालिकाको ऐतिहासिक स्थल हो । कमलामाइ नगर कमला उपत्यकामा बसेको छ । केही माथी डांडामा एतीहासीक सिन्धुलीगढी दरवार छ । नगरको मुख्य बजार सिन्धुली माढीमा बसेको छ । जहाँ पृथ्वी नारायण शाहका गोर्खाली सेनाले कप्तान किनलोकका अङ्ग्रेजी सेनालाई नेपाल एकीकरण ताका पराजीत गरेका थिए । पछि राणाकालमा दरवार बनेपछी सो क्षेत्रको प्रसाशनिक केन्द्र बनाइएको थियो। सिन्धुलीमाढी शहरमा झन्डै 40 हजार मानीस बसोबास गर्दछन। 
तत्कालीन सिद्धेश्वर र भिमान गाविस मिलाई 2053 सालमा कमलामाई नगरपालिका घोषणा गरिएको हो । नगरपालिकाको लम्बाइ 33 कि.मी. र चौडाइ सरदर 7 किमी छ । यहाँको कुल जनसङ्ख्या 32 हजार 8 सय 38 र 6 हजार 4 सय 47 घरधुरी छन्। वि.सं. 2054को निर्वाचनमा प्रमुख र उपप्रमुख पदमा क्रमशः वासुदेव श्रेष्ठ र रसबहादुर कार्की निर्वाचित हुनु भएको थियो । उहाँहरूको कार्यकाल समाप्तिपछि श्री 5को सरकारले वासुदेव श्रेष्ठलाई प्रमुख र भीष्मराज श्रेष्ठलाई उपप्रमुखमा मनोनित गरेको थियो। बनेपा-वर्दिवास सडकले उक्त नगरपालिकाको बीचैबीचबाट छिचोलेको छ । नगरपालिकाका प्रमुख धार्मिक स्थलमा कमलामाईस्थान, कालीमाईस्थान र सिद्धवावा छन् । त्यस्तै पेमा, उर्गेन र तासी छ्योयलिङ्ग यहाँका बौद्धगुम्बा हुन्। प्रसिद्ध कमला नदीको किनारमा स्थित कमलामाई मन्दिरको नामबाट नगरपालिकाको नामाकरण भएको हो । 

