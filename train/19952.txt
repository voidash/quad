कालु थापा क्षत्री वा महाराज कालु थापा आत्रेय गोत्री बगाले थापाका मूलपुरुष मानिन्छन्। थापा वंशावलीका अनुसार श्री शाके 1111 मा डोटीको काँडामालिकामा उनले राज्यारोहण गरेका थिए। म्याग्दी जिविसका अनुसार उनले ताकम, म्याग्दीमा राज्य स्थापना गरेका थिए र उनका वंशजले 300 वर्षसम्म शासन चलाएका थिए । उनको बारेमा पौडेल वंशावलीमा पनि लेखिएको छ । उनको वंशको बारेमा उनी आत्रेय गोत्री त्रिप्रवर शुक्लयजुर्वेदी, धनुर्वेदी मध्यान्दिनी शाखाअध्यायी थिए भनी योगी नरहरिनाथद्वारा लिखित इतिहास प्रकाशमा प्रकाशित थापा वंशावलीमा लेखिएको छ।
कान्यकुब्ज क्षेत्रमा देवराजहरूले अखण्ड महायज्ञको यज्ञाग्निबाट 4 ब्रह्मज्ञानी चेला हरूको उत्पत्ति गराएको दाबी थापा वंशावलीमा गरिएको छ । यज्ञको आगोबाट उत्पत्ति भएका क्षत्री बछराजाचार्य कन्नौजका महाराज बन्न पुगे । तिनै अभयनरसिंह राजकुमार बछराजलाई राजस्थापना गराउँँदा राजा बछराजस्थापा भनियो । उनी पर्वत्या क्षत्री र भयानक शरीर भएका राजकुमार थिए । त्यसैले कान्यकुब्ज क्षेत्रका राजाहरूले कन्या दिएनन् भने राजा माधवराज राजपुतले आफ्नी सुपुत्री शुभकन्या को विवाह तिनै बछराजस्थापासँग गराइदिए । तिनका सन्तान कालु थापा कन्नौजका राजा भए । उनले आत्रेयगोत्री ऋषिबाट शिक्षादिक्षा पाएका थिए । त्यसपश्चात राजा बछराजस्थापाले क्षत्रिय कन्या नपाउँदा ब्राह्मणी कन्याहरूसँग विवाह गरे । माहिंली ब्राह्मणी पत्नीबाट कालो वर्णको पुत्र जन्मिए जो मठाधीश काला पौडेल भनी प्रसिद्ध भए । त्यस्तै उनले साहिंली पत्नी सुवेदी ब्राह्मणकी छोरीबाट सेता पौडेललाई जन्म दिएका दाबी गरिएको छ । 
जनमान्य विचारधारा अनुसार कालु थापा सूर्यवंशी खस क्षेत्री राजा मानिएको छ। तर पौडेल वंशावलीमा उनलाई पण्डित वत्सराज भट्ट र राजपुतकन्या वसुन्धराका छोरा भनी लेखिएको छ । यसका अतिरिक्त उनले मल्ल ठकुरीका मूलपुरुष, पौडेल, अर्याल र सिग्देल ब्राह्मणहरूका मूलपुरुषहरूलाई पनि जन्म दिएको दाबी वंशावलीमा गरिएको छ ।
उनका चार पुत्रहरू भएको थिए। पुलाचौर म्याग्दीमा जेठा पूर्णखर थापा, ताकम म्याग्दीमा माहिँला तारापति थापा, रुकुमकोट रुकुममा साहिँला विरु थापा र ज्यामरुककोट म्याग्दीमा कान्छा जशोधर थापाले राज्य गरेका थिए ।
कालु थापाका सन्तानहरू वर्तमानको आत्रेयगोत्री बगाले थापा भनी चिनिन्छन्। त्यस्तै नेपालको राजनीतिक थापा वंश पनि कालु थापाका वंशज मानिन्छन् ।
