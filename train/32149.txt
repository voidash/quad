⁯
डिएगो फोर्लान कोराज्जो उरूग्वेली फुटबलर हुन जो जापानी क्लब सेरेजो ओसाकाका लागि फरवार्डका रूपमा खेल्ने गर्दछन् । उनी पिचिचि ट्रफि र युरोपियन गोल्डेन सु का दुइ पटकका विजेता हुन भने 2010 फिफा विश्वकपमा प्रतियोगिताको उत्कृष्ट खेलाडीका रूपमा गोल्डेन बल जित्न पनि सफल भएका थिए । उनी उरूग्वे राष्ट्रिय फुटबल टिमका तबसम्म उच्च गोलकर्ता थिए जबसम्म उनका सहपाठी लुइस स्वारेजले उनलाई उछिनेनन् । फोर्लान फुटबलरको परिवारमा जन्मेका थिए – उनका पिता पाब्लोले साओ पाउलो र उरूग्वेका लागि 1966 र 1974 फिफा विश्वकप खेलेका थिए भने मावली हजुरबुवा जुआन कार्लोस कोराज्जोले अर्जेन्टीनी क्लब इन्डीपेन्डाइन्टका लागि खेलेका थिए । ⁮फोर्लानले युवा टोलीबाट माथि उठेर इन्डीपेन्डाइन्ट क्लबमा लागि आफ्नो 4 बर्ष बिताएर आफैँलाई नियमित खेलाडीका रूपमा स्थापित गरेका थिए । उनको खेलले प्रशंशकहरू सम्मोहित हुन थालेका थिए । लगत्तै उनलाई भित्र्याउन म्यान्चेस्टर युनाइटेडले सिलसिला अघि बढायो । सोचेअनुरूप प्रभावकारी नभएपछि म्यान्चेस्टर प्रबन्धक सर एलेक्सले 2004 मा उनलाई भिल्लारियलको बाटो देखाए । उनलाई भित्राउन र निकाल्न दुवै काममा म्यान्चेस्टरले हतारो गर्यो जसको फल उसले राम्रै भोग्यो । भिल्लारियल छिरेको पहिलो सिजनमै उनले तहल्का मच्चाउँदै 25 गोल हानेका थिए । फोर्लानको यो खेलले एट्लेटिको म्याड्रिडका प्रबन्धकमा पनि राम्रो छाप छोड्यो जसको फलत उसले फोर्लानलाई नभित्राइ रहन सकेन । एट्लेटिकोमा पनि एक सिजन उनी उच्च गोलकर्ता बन्दै पिचिचिस ट्रफि कब्जा गर्न सफल भए । 2010 यूरोपा लिग फाइनलमा एट्लेटिकोलाई उपाधि जिताउन उनले फुलह्याम विरूद्ध गोल गरेका थिए । 2011 मा इटालियन क्लब इन्टर मिलान उनलाई भित्राउन उत्सुक भयो र भित्रायो पनि तर 2012 मै उनी इन्टरनेकियोनल मा स्थानान्तरित भए । उनको अन्तराष्ट्रिय जीवनवृत्ती पनि निकै सफल मानिन्छ । सन् 2002 देखि राष्ट्रिय टोलीमा उदाएका फोर्लानले आफ्नो 12 बर्षे अन्तराष्ट्रिय खेलमा कुल 36 गोल गरेका थिए । उनमा भएको गोल गर्ने खुबी विश्वकप र कोप्पा अमेरिकामा पनि देख्न सकिन्छ । 2002 फिफा विश्वकपमा उनले गरेको एक गोल हेर्दै सुन्दर थियो । 2006 फिफा विश्वकपका लागि उरूग्वे छनौट हुन सकेन तर 2010 फिफा विश्वकपमा उनले 5 गोल गर्दै लोकप्रियताको चरम चुलीमा पुगेका थिए । उक्त विश्वकपमा उनले घाना विरूद्ध गरेको फ्रि-किक गोल र जर्मनी विरूद्ध तेस्रो स्थानका लागि भएको प्ले-अफमा गरिएको गोलको सँधै चर्चा भइरहनेछ ।
en:Diego Forlán
