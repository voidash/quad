पृथ्वीनारायण शाहले एकीकरण गर्नुपूर्व नेपाल विभिन्न राज्य रजौटामा विभक्त भएको इतिहासले बताउँछ। यी मध्ये पश्चिमका बाइसे राज्य र चौविसे राज्यहरू उल्लेखनीय थिए।
पश्चिमी नेपालको खस राज्य इशाको चौधौं शताव्दीको उत्तरार्द्धतिर विखण्डित भई ठाउँ ठाउँमा सामन्तहरू स्वतन्त्र हुन थाले। यस प्रकारसँग नेपालको गण्डकी क्षेत्रमा चौबिसे र कर्णाली क्षेत्रमा बाइसे राज्यहरू बनेका थिए। 
जुम्ला राज्यमा 11 वटा पर्वत र 11 वटा नदी भएकाले पहिले पनि जुम्लालाई बाइस पाखा भनिन्थ्यो भने जुम्ली जनतालाई बाइस पख्याली भनिन्थ्यो। यस कुरालाई वि.सं. 1802-1808 मा जुम्लाका राजा सुदर्शन शाहको ताम्रपत्र, वि.सं. 1855 मा सुब्बा भयहरण थापाको आज्ञापत्र र वि.सं. 1878 मा लेखिएको कल्याल वंशावलीमा उल्लेख गरिएको छ। त्यस कारण जुम्ला राज्यको प्रभावमा रहेको र जुम्ला राज्यलाई वार्षिक कर बुझाउने सम्पूर्ण कर्णाली क्षेत्रका राज्यहरूलाई बाइसे राज्य भनियो। यसरी रहेका बाइसी राज्यहरूमा विद्वान भेन्सिटार्टले 22 वटा, कर्कप्याट्रिकले 18 वटा, बुचानन ह्यामिल्टनले 21 वटा, ओल्डफिल्डले 18 वटा र प्रा. डा. राजाराम सुवेदीले 30 वटा नामहरू प्रकाशन गरेका छन्। 
1—जुम्ला, 2– जाजरकोट, 3— सल्यान, 4— अछाम, 5— रुकुम, 6— विलासपुर, 7— दुल्लु, 8— डोटी, 9— दैलेख, 10— आठबिस, 11— सान्नी, 12— दर्ना 13— विमकोट, 14—बोगटान, 15— गजुल 16— खुम्री 17— वाजुरा, 18— मालनेटा, 19— बझाङ्ग, 20— दाङ, 21— जहरी, 22— थलार |
1– अछाम, 2– खुम्री, 3– जुम्ला, 4–डोटी, 5–छिल्ली, 6–जहारी, 7–वर्मा, 8–थलरा, 9 –दैलेख, 10– दुल्लु, 11–सल्यान, 12– सान्नी, 13 – बझाङ्ग, 14– बाजुरा, 15– हामकोट, 16– रुकुम, 17– रोल्पा, 18– विमकोट,19–विलासपुर, 20 – बोगटान, 21– गुमकोट, 22– मालनेटा
1— पाल्पा, 2— घिरिङ, 3— सतहुँ,4—लमजुङ्ग, 5—रिसिङ,6—अर्घा, 7— इस्मा, 8—जाजरकोट, 9—कास्की, 10—खाँची, 11—गरकोट, 12—गरहुँ, 13— गोरखा,14— गुल्मी, 15— ढोर, 16— तनहुँ, 17— धुर्कोट, 18— नुवाकोट, 19— पर्वत, 20— पैंयू, 21— प्यूठान, 22— भीरकोट, 23— ताकी, 24– मुसीकोट
अभय मल्लको शासनकालमा खसमल्ल साम्राज्यको पतनअगावै कुमाउँ, गढवाल, खारी प्रदेश र डोटी प्रदेश स्वतन्त्र भइसकेका थिए। अभय मल्लकै समयमा मलैबम्मले कालीकोटको मान्मा खाँडाचक्रमा आफ्नो छुट्टै राज्य स्थापना गरिसकेका थिए। वि. सं. 1846 को आसपासदेखि अलग-अलग राज्यको रूपमा टुक्रिँदै गएको विशाल खसमण्डलको भु-भाग पृथ्वीनारायण शाहको एकिकरण अभियान अगाडिसम्म पनि टुक्रिने र जुट्ने क्रम चलिनै रहेको थियो। विशाल सिञ्जा साम्राज्यको पतन भएपछि वि.सं. 1446 मा सान्नी, वि.सं. 1453 मा दुल्लु र गोताम राज्य बने। वि.सं. 1455 मा जुम्ला, जाजरकोट र रुकुम राज्य स्थापना भए। वि.सं. 1465 मा धुर्कोट राज्य बन्यो। वि.सं. 1475 मा विलासपुर, जहारी, पल्लो मुसीकोट, बाँफी र सल्यान राज्य स्थापना भए। वि.सं. 1485 मा अछाम र दर्ना राज्य बने। वि.सं. 1490 मा अर्घा राज्यको स्थापना भयो। वि. सं. 1492 मा खाँची राज्य बन्यो। यसैगरी वि.सं. 1493 मा पर्वत र गुल्मी राज्य स्थापना भए। वि.सं. 1500 मा भिरकोट राज्य स्थापना भयो। वि.सं. 1502 मा पैयुँ राज्यको स्थापना भयो भने वि.सं. 1503 मा बझाङ र थलारा राज्य स्थापना भए। वि.सं. 1507 मा दार्मा र थुनी बोसाकोट राज्य स्थापना भए भने वि.सं 1510 मा ढोर, सतहुँ, गह्रौं र नुवाकोट राज्य समथापना भए। यसैगरि वि.सं. 1524 मा कास्की राज्य स्थापना भयो। वि.सं. 1550 मा दाङ, गजुल, लमजुङ्, पाल्पा, इस्मा र वल्लो मुसीकोट राज्य स्थापना भए। यसै क्रममा वि.सं. 1555 मा बाजुरा राज्य, वि.सं. 1560 मा प्युठान राज्य, वि.सं. 1600 मा घिरिङ राज्य क्रमैसँग स्थापना भए। यसैगरि वि.सं 1610 मा तनहुँ, रिसिङ, दर्छा रामपुर र बुटवल राज्य स्थापना भए भने वि.सं. 1616 मा गोरखा राज्य, वि.सं. 1625 मा धुलीकोट राज्य, 1631 मा गलकोट राज्य, वि.सं. 1730 मा छिल्ली राज्य, वि.सं. 1750 मा खुङ्ग्री राज्य र वि.सं. 1790 मा माल्नेटा राज्य बन्न पुगे। डोटी राज्य त वि.सं. 1409 मा नै स्वतन्त्र राज्यको रूपमा स्थापित भइसकेको थियो। बन्दै र टुक्रिंदै जाने क्रममा राप्ती र माडी नदीको पश्चिम भेगमा बनेका बाइसी राज्यहरूको सङ्ख्या 31 सम्म पुगेको थियो भने राप्ती र माडी नदीको पूर्वी भेगमा चौबिसी राज्यहरूको सङ्ख्या 29 सम्म पुगेको थियो।
डोटी राज्य सिञ्जा साम्राज्यको केन्दिय शासनप्रणालीसँग ससैन्य युद्ध गरेर नै छुट्टिएको थियो भने अन्य बाइसी चौबिसी राज्यहरू सन्तान दरसन्तानमा अंश वितरण गरिएझैं राज्य बाँडफाडकै प्रक्रियामा स्थापित हुँदै गएका थिए। मुस्ताङ र बलिहाङ राज्य पहिलेदेखि नै छुट्टै अस्तित्वमा रहेका थिए। मलय वर्माले आफ्नो जीवनकालमै आफ्ना छोराहरू सुमेरू वर्मालाई सल्यान, मेदिनी वर्मा लाई जाजरकोटको जक्तिपुर, पिताम्बर लाई रुकुम र संसारी वर्मालाई दुल्लु र अछाम भेकका महा मण्डलेश्वरको रूपमा नियुक्त गरी आफू सयं खाँडाचक्रबाट महाराजाधिराजको हैसियतामा शासन गरिरहेका थिए। मलै वर्माको मृत्यु पश्चात ती सबै छोराहरूले आफ्नो आफ्नो क्षेत्रलाई स्वतन्त्र राज्य घोषणा गरी राजा बन्न पुगेको थिए। यसै क्रममा अभय मल्लको पलायनपश्चात वि.सं. 1453 मा संसारी वर्माले आफू महामण्डलेश्वर भएको दुल्लुक्षेत्रलाई नै सर्वप्रथम दुल्लु राज्यको रूपमा घोषणा गरी आफू त्यहाँका राजा बने, तर मलय वर्माका सबै छोराहरू सँगसँगै राज्य टुक्राउँदै राजा भएका थिएनन् र सिञ्जा साम्राज्यलाई टुक्राउँदै बाइसे चौबिसे राज्य बनाउने उनीहरू मात्र थिएनन्। वि.सं. 1453 मा दुल्लु राज्य मात्र नभएर गोताम राज्य पनि अलग भइसकेको थियो। त्यसैगरी वि.सं. 1455 मा जुम्ला, जाजरकोट र रुकुम राज्य स्वतन्त्र भएका थिए। वि.सं. 1465 मा धुर्कोट राज्य, वि.सं. 1475 मा विलासपुर, जहारी, पल्लो मुसीकोट, बाँफी र सल्यान राज्य स्वतन्त्र भएका थिए। त्यस कारण बाइसे र चौबिसे राज्यको जग मलय वर्मा र उनका छोराहरूले बसालेका थिए भन्नु पनि न्यायसङ्गत देखिदैन। सबै भुरे टाकुरे सामन्तहरू सिञ्जा साम्राज्यको अधिनताबाट मुक्त भएर स्वतन्त्र राजा बन्न चाहन्थे। 
