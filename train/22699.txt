पुष्कर शाह एक विश्व साइकल यात्री हुन्। राजधानी काठमाडौँ देखि झण्डै 140 किलोमिटर पूर्व दोलखाको एउटा सामान्य किसान परिवारमा जन्मिएर हुर्किएका पुष्कर शाहलाई आज सबैले विश्व साइकल यात्रीका रूपमा चिन्छन् । शान्ति तथा सहअस्तित्वको सन्देश लिएर उनले विश्वका 150 मुलुकको यात्रा गरे । केही गरेर देखाउने उदेश्य राख्नेहरूका लागि पुष्कर शाह प्रेरणाका स्रोत मात्र होइनन्, एउटा विम्ब पनि हुन्।
उनले 1 अगस्त 1998 मा यात्रा आरम्भ गरेको थिए भने 17 मे 2010 मा सगरमाथा चढेर आफ्नो विश्व साइकल यात्रालाई बिट मारेका थिए। यसक्रममा उनले 2 लाख 21 हजार किमी दुरी पार गरे। यस्तै उनले यात्राका क्रममा सधैँजसो डायरी लेखे, टिपोट गरे, त्यसैमा आधारित भएर पछि किताब पनि समेत निकाले।
उनले जम्मा 11 वर्ष अर्थात 4 हजार 15 दिन लगाएर उनले संसारको 150 देशहरूका विभिन्न भूभाग, समाज, संस्कारलाई आफ्नै आँखाले नियाले, बुझे र वर्तमान समाजलाई र भावि पिढीलाई शान्ति तथा सहअस्तित्वको सन्देश प्रवाहित गरे । यस क्रममा उनले 3 साइकल, 270 टायर, 195 ट्युब, 140 साइकल चेन, 26 जोडी पेडल, 14 हेलमेट, 53 जोडी पञ्जा, 81 चस्मा र 114 जोडी साइक्लिङ कस्ट्युमको प्रयोग गरेका थिए।
विश्व साइकल यात्रामा निस्किने बेलामा उनको खल्तीमा जम्मा सय रूपियाँ थियो, त्यो पनि उनकी आमाले दिएको । तर आमाले दिएको त्यो नोट उनले कहिल्यै खर्च गरेनन्, किनभने त्यो उनका लागि प्रेरणाको स्रोत र आशीर्वादको थियो ।
यात्राका समय उनी कहिल्यै चीनको सडकमा फालिएको सुन्तलाको बोक्रा खाएर सडकपेटीमा सुत्थे भने कहिले जापानको फाइब स्टार होटलको विस्तरामा निन्द्रा नलागेर भुइँमा तन्ना ओछ्याएर निदाउँथे।
