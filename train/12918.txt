जनमत सङ्ग्रह 2037 नेपालमा भएको एक निर्वाचन हो जसमा बहुदलीय कि निर्दलीय शासन पद्दति लागू गर्ने भन्ने विषयमा मतदान गराइएको थियो । राजा महेन्द्रले सुरू गरेको दलविहीन पञ्चायती व्यवस्थाको चौतर्फी विरोध भएपछि नेपालमा बहुदल वा तत्कालिन शासनरत पञ्चायती व्यवस्था मान्ने भनेर जनमत सङ्ग्रह गर्ने घोषणा भयो । तात्कालिक राजा बीरेन्द्रले वि. सं. 2036 साल जेठ 10 गते जनमत सङ्ग्रहको घोषणा गरेका थिए। वि. सं. 2037 बैशाख 20 गते जनमत सङ्ग्रहका लागि मतदान भएको थियो । 
उक्त चुनावको परिणाम जेठ 1 गते सार्वजनिक गरियो । अधिराज्यभर कूल मतदाता संख्या 71 लाख 92 हजार 4 सय 51 मध्ये कूल 48 लाख 13 हजार 4 सय 86 मत खसेकोमा 3 लाख 72 हजार 69 मत बदर भएका थिए । 44 लाख 41 हजार 4 सय 17 मतपत्र सदर भए । जनमतमा 33 लाख जति महिला सहभागि भए । पहेलो रङ्गको पञ्चायत पक्षलाई कूल 24 लाख 33 हजार 4 सय 52 मत प्राप्त भयो भने नीलो रङ्गको बहुदलको पक्षमा 20 लाख 7 हजार 9 सय 65 मत प्राप्त भयो । सुधारसहितको पञ्चायत पक्षलाई 4 लाख 25 हजार 4 सय 87 बढी मत प्राप्त भयो । चौधै अञ्चलमा बहुमत र जिल्लाको आधारमा 54 जिल्लामा पञ्चायत पक्ष बहुमतले विजयी भयो ।
विक्रम सम्वत 2036 जेठ 10 गते श्री 5 बाट बहुदलीय व्यवस्था वा सुधारिएको पञ्चायत विषयमा जनमत लिने घोषणा भयो । सोहिअनुरूप 2036 चैत्र 20 गते राष्ट्रिय चुनाव आयोगले वि. सं. 2037 बैशाख 20 गते जनमत सङ्ग्रह गरिने घोषणा भयो । जनमत सङ्ग्रहको परिणाम 2037 साल जेठ 1 गते भएको थियो ।
यस जनमत सङ्ग्रहमा नेपालमा 10 ,006 र विदेशमा 19 वटा मतदान केन्द्र राखिएका थिए। पञ्चायतले 55 जिल्लामा र बहुदलले 20 जिल्लामा विजय प्राप्त गरेको थियो ।
