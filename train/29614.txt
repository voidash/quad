निर्मला प्रसाई 
2032 सालदेखि राजनीतिमा सक्रिय निर्मला प्रसाई आफ्ना बुबा,श्रीमान् र विशेषतः बी.पी. कोइरालाबाट प्रभावित भई शुरुदेखि नै नेपाली कांग्रेससँग आवद्ध रहँदै आउनुभएको छ। नेपाल महिला सङ्घ र महिला सञ्जाल मा क्रियाशील प्रसाई संविधानसभामा समानुपातिक तर्फबाट सभासद हुनुहुन्छ। सिक्किम, भारतमा जन्मेकी प्रसाईले दार्जलिङबाट आइ.ए. सम्मको अध्ययन गर्नुभएको छ। राजनीति बाहेक खेती-किसानीमा संलग्न रहेकी प्रसाईका दुई छोरा छन्। प्रजातन्त्रका पक्षमा राजनीति गर्न र साथीभाइसँग घुलमिल हुन रमाउने निर्मला प्रसाईले इलाम जिल्लामा नेपाल महिला संघको सभापति र नेपाली कांग्रेसको उपसभापतिको जिम्मेदारी वहन गरिसक्नुभएको छ। संविधानसभामा मुख्यतः महिला अधिकार र राज्यका सबै अङ्गमा महिलाको समान सहभागिताको मुद्दालाई उठाउने उहाँ बताउनुहुन्छ। प्रजातन्त्रप्रतिको प्रतिबद्धता, जनसंपर्क र सैद्धान्तिक निरन्तरताले आफूलाई संविधानसभामा पुर्‍याएको उहाँको विश्वास छ।

