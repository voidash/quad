तुलसी क्षेत्री जनआन्दोलन-2मा शहादत प्राप्त गर्ने शहीद हुन्।
2062 चैत 26 गते भरतपुरको मालपोत चोकमा चारैतिरबाट जुलुस ओइरियो।मध्याह्नको चर्को घामले आलसतालस आन्दोलनकारीलाई शीतल पार्न वरपरका घरघरबाट स्थानीय बासिन्दा पानी छ्यापिरहेका थिए। कोही बोतलमा पानी भरेर ख्वाउँदै थिए।
चोकमा तैनाथ प्रहरी एक्कासी खनियो। आफूसँग भिड्न आएकालाई मात्र होइन, ढोका-ढोका, झ्याल-झ्याल र कौसी-कौसमा ताकेर अश्रुग्यास छोड्यो। गोली हान्यो।
तुल्सी क्षेत्री पनि घरको बार्दलीमा बसेर आन्दोलनकारीलाई पानी दिँदै थिइन्। एकैछिनमा प्याटाटा आवाज आयो।उनी भुक्लुक्कै ढलिन्। भुइँमा रगत छ्यालब्याल भयो। उनको छातीमै गोली लागेछ।
यसरी जनआन्दोलन 2062/63मा चितवनको पहिलो शहीद भइन्, क्षेत्री।
'ममी सधैं यो आन्दोलनले शान्ति ल्याउँछ भन्नुहुन्थ्यो।' छोरा रविनले बतायो।
स्रोतः विभिन्न पत्रपत्रिकाहरू


