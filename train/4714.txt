सउडी अथवा सौटी देवता डोटी जिल्लाको उपल्लो बोगटान क्षेत्रका वासिन्दाहरूले पूजा गर्ने एक देवताको नाम हो । डोटी बोगटान अन्तर्गतको उपल्लो बोगटान सिमचौर गाउँ विकास समिति वार्ड नं 8 पोखरीका सौडी/सउडी देवता र चमाराचौतारा गाउँ विकास समिति वार्ड नं 7 सुकाटीका सौटी देवताको जाँत फरक–फरक दिनमा हुँने गर्दछ । नाममा सौटी, सौडी वा सउडी जे भने पनि बोल्दा नाममा केही सामान्य फरक भएको मात्र हो । यी एकै हुन् भन्ने कुराको प्रतिवाद गर्ने स्थानियहरुका अनुसार त्यहाँका शक्तिशाली मानिने यी देवता त्यस क्षेत्रका बलवान देवता हुँन् । फरक–फरक देवता पनि हुँन् भन्ने छ । पोखरीमा कार्तिक शुक्लपक्ष सप्तमीमा दियो बाल्ने र अष्टमीमा सौटीको जाँत गर्ने गरिन्छ । त्यहाँ सौटीका धामी पहिले लफडा र खेतनाका धामी थरका क्षेत्रीहरू थिए । वर्तमानमा त्यहाँका बमहरू आफै देवताका धामी र भँराडी छन् । सिमचौर वार्डनं 9 लफडामा रहेका कँवरे भनिनेहरूको घरमा पहिलेका दिनमा सउडी देवताको भँराड थियो । तिनले देवताको भँराडी नहुने भनेपछि, त्यो भँराडीको काम पनि बमहरूले गर्नु परेको हो । देवताहरू त्यहाँका ठकुरीहरूलाई वडैके भन्दछन् । पोखरीबाट अमरघट्टी देवता सुकाटीमा लगेकाहुँन् । पहिले सौटी र अमरघट्टी देवता साथ–साथै पुजिन्थे । पछि अलग–अलग पूजिन थालिएका हुँन् । चमारा चौतारा गाउँ विकास समिति वार्डनं 7 सुकाटीमा सौडी देवताका धामीमा कुडमाल, पन्साल, गसिला छन्, । भने देवताका भँराडीमा सेटी थरका छन् । त्यहाँ कार्तिक शुक्लपक्ष नवमीको राती माडौंमा देवताको दियोवत्ती बाल्ने र त्यस रातभरी रतेडी, जाँत हुने अनि भेलिपल्ट वँयाल लगेर माँडौमा जाँने र देवता पुज्ने चलन छ । त्यहाँ देवताका पुजारी अत्रि गोत्रका उपाध्याय थरका ब्राह्मणहरूछन् । यी ब्राह्मणको आफ्नो देवता सिउनाने हो । 
चमाराचौताराको चनकुँडाबाट पूर्वतर्फको ठाउँलाई अछाममा मिलाउँछू भनेर खापरेले त्यहाँ सिमाना हाल्न घाट उब्जायो । अनि सौटी गएर त्यो घाट धर्तिमुनि छिराई सिमाना मेटी दिएछ । आजपनि त्यहाँ घाट छिराएको खाल्डा र रौन देख्न सकिन्छ । त्यस स्थानको नाम घाटफर्के गाउँ रहेको छ । एक पटक खापरेले सौटीको घोडो चोरेर लग्यो । सौटी र सौडी सहितका देवताको दल मिलेर खापरेसँग युद्ध गरेछन् । यस युद्धकै दौरानमा नारीदाँङ माथि सिलगडी जानेबाटोमा पर्ने वरवण्डाको उकालोमा खापरेलाई सौडीकोदलले काटे छ । त्यस ठाउँमा खापरेको रगतले माटो पनि रातो, ढुङ्गा पनि रातो अहिले पनि देख्न सकिन्छ ।
