एकिकृत नेकपा माओवादीको तर्फबाट धादिङ 3 बाट विजयी संविधान सभा सदस्य शालिकराम जमकट्टेल माओवादीको मजदूर सङ्गठनका अध्यक्ष पनि हुनुहुन्छ। विगतमा आफ्नो पार्टीको भूमिका र पार्टीको अग्रगामी राजनीतिक घोषणा पत्र नै आफ्नो विजयको कारण भएको जमकटेल बताउनुहुन्छ। 
एकिकृत नेकपा माओवादीका तर्फबाट व्यवस्थापिका संसदमा पठाइएका 73 जना विधायक मध्ये जमकटेल पनि एक हुनुहुन्छ। धादिङ किरान्चोक- 9, डाँडागाउँमा जन्मनु भएका जमकट्टेल कानुनमा स्नातक हुनुहुन्छ। ओमकुमारी र लोकनाथका छोरा जमकट्टेलको जन्म 2030 साल भदौ 4 गते भएको थियो। 
2043 साल देखि नै विद्यार्थी राजनीतिमा सक्रिय जमकट्टेल 2047 देखि औद्योगिक क्षेत्रमा मजदुरी गर्दागर्दै राजनीतिमा थप सक्रिय हुनुभएको हो। 2052 सालमा जनयुद्ध थालनीसँगै भूमिगत भएका जमकट्टेल 2055 सालमा माओवादीको जिल्ला समितिका सदस्य र 2055 सालमा नै औद्योगिक मजदुर संघको अध्यक्ष पनि हुनु भएको थियो। 
2058 सालमा माओवादीको क्षेत्रीय ब्युरो सदस्य र ट्रेड युनियनको कोषाध्यक्षमा चुनिनुभएका जमकट्टेल 2060 साल देखि नै माओवादी सम्वद्ध अखिल नेपाल ट्रेड युनीयन महासंघका अध्यक्ष हुनुहुन्छ। पटकपटक गरेर 4 वर्ष जेलजीवन बिताउनु भएका जमकट्टेल माओवादीको राज्य समितिका सदस्य छन्। 
फुर्सदको बेला अध्ययन गर्न रुचाउँने जमकट्टेल पार्टीको घोषणा पत्र अनुसार सर्वहारा मजदुर वर्गको हितको निम्ति संविधान लेख्न आफू केन्द्रित हुने बताउनुहुन्छ।
