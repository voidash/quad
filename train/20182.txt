रेडियो नेपाल नेपाल सरकारको सूचना तथा सञ्चार मन्त्रालयको स्वामित्वमा सञ्चालित सरकारी रेडियो प्रसारण सेवा हो।यसको स्थापना वि.सं.2007 चैत्र 20 भएको थियो। रेडियो नेपालको प्रसारण अनलाइन, स्थानीय रेडियो स्टेसन र मोबाइल अनुप्रयोग मार्फत उपलब्ध छ। मुलुककै जेठो प्रसारण संस्था रेडियो नेपालले हाल 21 भाषाहरूमा समाचार र 18 भाषाहरूमा कार्यक्रम प्रसारण गर्दै आइरहेको छ। यसले नियमितरूपमा जागरण गीत तथा फूलबारी गीत सम्मेलन आयोजना गरी मुलुकमा कला र संस्कृतिको जर्गेना गर्दै आएको छ।
रेडियो नेपाल सर्वप्रथम वि. सं 2003 साल मंसिर महिनामा हाल विद्युत् प्राधिकरण रहेको भवनबाट 5 वाटको शक्तिबाट आरम्भ भयो। यो प्रसारण सात-आठ महिनासम्म मात्र सीमित रही बन्द भयो र यस स्थानबाट दिनको 1.30 देखि 3 बजेसम्म प्रसारण हुन्थ्यो। तर पदम शम्शेरको देश निकालासंगै मोहन सम्शेर गद्दीमा आएपछि पहिले प्रशारण भईरहेको प्रसारण बन्द हुन पुग्यो।जहानियाँ राणा शासनको अन्त्य गर्ने उद्देश्यले 2006 सालमा विराटनगरमा एक आकाशवाणी केन्द्रको स्थापना गरिएको थियो। 2007 साल मंसिर 28 गते बिहान 8:30 बजे एकाएक एउटा प्रसार सुनियो- "यो नेपाल प्रजातन्त्र रेडियो हो। हामी विराटनगर मुक्तिमोर्चाबाट बोलिरहेका छौ।" को रघुपति जुटमिलको एउटा कोठामा आकाशवाणी सेट राखेर 41 मिटर बेन्ड शर्टवेभमा कार्यक्रम प्रसारण गरिएको थियो। यसको प्रसारण काठमाडौ, दार्जीलिङ, कलकत्ता, गोरखपुर र बनारससम्म सुन्न सकिन्थ्यो। यी स्थानहरू 2007 सालको राणा विरोधी सङ्घर्षसञ्चालनका प्रमुख केन्द्र थिए। सशस्त्र संघर्षका समाचार प्रसारित गर्न यो रेडियो केन्द्र अत्यन्त उपयोगी माध्यम साबित भएको थियो।यस रेडियो केन्द्रको स्थापना र सञ्चालन गर्नमा तारिणीप्रसाद कोइरालाको उल्लेख्य योगदान रह्यो। यसका सर्वप्रथम उदघोषक थिए- गजाधरभक्त माथेमा, तारिणीप्रसाद कोइरालाले नेपालीमा, हिन्दीका प्रसिद्ध कवि फणीश्वरनाथ रेणुले हिन्दीमा र विजयालक्ष्मी ले अङ्ग्रेजीमा समाचार प्रसारण गर्दथे। त्यसको केही समय पछि निर्झ भन्नेले हिन्दी कार्यक्रम सञ्चालन गर्नुका साथै हिन्दीमा समाचार प्रसारण गर्न थालेका थिए। यसले राणा शासन हटाउन ठूलो मद्दत गर्‍यो।2007 सालको क्रान्ति बन्द भएपछि उक्त रेडियो केन्द्रलाई विराटनगरवाट काठमाडौको सिंहदरबार सारी रेडियो नेपालको नामवाट 2007 साल चैत्र 20 गतेवाट प्रशारण शुरु गरियो। 'रेडियो नेपाल प्रसारण ऐन' भने 2014 मा मात्र जारी भयो। प्रारम्भिक अवस्थामा 250 वाटको ट्रान्समिटरबाट दैनिक 4 घण्टा प्रशारण हुदै आएको रेडियो वि.सं.2017 सालमा प्रसारण अवधी बढेर दैनिक 5 घण्टा पुगेको थियो। वि.सं. 2025 सालमा दिनमा 12 घण्टा प्रशारण समय बढाईयो भने वि.सं.2041 सालवाट दैनिक साढे 13 घण्टा प्रशारण हुन थालेको थियो। रेडियो नेपाल 24 सै घण्टा प्रसारण वि.स. 2073 भदौ 1 देखी हुन थालेको थियो। सुरेश कुमार कार्की 2069 साल मङ्सिर महिनाको 21 गते देखि कार्यकारी निर्देशकको रूपमा कार्यभार सञ्चालन गरेका थिए।
रेडियो नेपाल नेपाल भरिकै एक मात्र राष्ट्रिय सञ्चार माध्यम भएका कारण श्रोताहरूको सुविधाका लागि रेडियो नेपालले वि. सं 2050 चैत्र 20 गते देखि क्षेत्रीय प्रसारण केन्द्रहरू द्वारा क्षेत्रीय प्रसारण सेवा सुरु गरेको थियो। शुरुमा क्षेत्रीय प्रसारण सेवा प्रत्येक दिन बिहान 11 बजे देखि 12 बजेसम्म मात्र एक घण्टा चल्दथ्यो। यसमा स्थानिय भाषामा गीत-संगीतको साथ साथै स्थानिय समाचार मुलक विभिन्न कार्यक्रमहरू प्रसारण गर्ने गरेको थियो । पछि गएर रेडियो नेपालले क्षेत्रीय प्रसारण कार्यक्रमको समयलाई थप गरी बिहान 09:45 देखी 11:00 सम्म र राती 4:00 बजे देखी 6:00 सम्म गर्नुका साथै क्षेत्रीय प्रसारण केन्द्रबाट स्थानिय भाषामा समाचार प्रसारणको काम सुरु गरेको छ। रेडियो नेपालका क्षेत्रीय प्रसारण केन्द्रहरूको सूची:-
यसका साथै रेडियो नेपालले श्रोताहरूलाई भएको असुविधालाई ध्यानमा राखेर विभिन्न ठाउँबाट एफएम प्रसारण पनि सुरु गरेको छ।
