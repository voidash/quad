रामेश्वर प्रसाद रौनियार
पर्सा,पोखरियाका 42 वर्षीय रामेश्‍वर प्रसाद रौनियार समानुपातिकतर्फ नेपाली कांग्रेसका सभासद हुनुहुन्छ। नेपाल विद्यार्थी संघमा आवद्ध भएर 2036 सालदेखि राजनीतिमा सक्रिय रहँदै आएका रौनियार सधै प्रजातन्त्रको पक्षमा क्रियाशील रहनुभयो। नेपाली कांग्रेसको पर्सा जिल्ला सदस्य र क्षेत्रिय सचिव भई काम गरिसकेका रौनियार हाल नेपाली काङ्ग्रेस,महासमिति सदस्य हुनुहुन्छ। पूर्व राजा ज्ञानेन्द्रको प्रत्यक्ष शासनका वेला उहाँ तीन महीना भूमिगत रहनुभएको थियो। प्रतिगमन विरोधी आन्दोलनमा सक्रिय रहँदा सभासद रौनियार पटक पटक पक्राउ पर्नुभएको छ।एसएलसी सम्मको अध्ययन गरेका रौनियार राजनीति बाहेक कृषि सेवामा संलग्न हुनुहुन्छ। उहाँका 2 छोरा, 1 छोरी रहेका छन्। कुनैपनि संसदीय निर्वाचनमा भाग नलिएका रौनियारको रुचि समाजसेवामा छ। सामाजिक हितका विभिन्न कार्यमा व्यक्तिगत तवरमा र संस्थागत रूपमा समेत उहाँ सक्रिय रहँदै आउनुभएको छ। राजनीतिक इमान्दारी, जनसंपर्क र पार्टी कार्यप्रतिको लगनशीलताले आफूलाई संविधानसभा सम्म पुर्‍याएको मान्ने सभासद रौनियारले राज्यका सबै अंगमा आदिवासी, महिला र पिछडिएको वर्गको समानुपातिक प्रतिनिधित्व गराउने कुरालाई संविधानसभामा प्रमुखतासाथ उठाउने निश्‍चय गर्नुभएको छ। 

