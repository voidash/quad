पूर्व प्रधानसेनापति सत्चितशमशेर राणाको जन्म 1990 साल पाल्पामा भएको थियो। राणाले 2012 सालमा सहायक सेनानीबाट सेनाको जागीर सुरू गरेका थिए। 2044 सालमा उनी प्रधानसेनापति बनेका, उनी 2046को जनआन्दोलनका बेला पदमै थिए। उनी विघटित राजपरिषद् स्थायी समितिका सदस्य तथा म्यान्माका लागि नेपाली राजदूत पनि बनेका थिए। क्यान्सर पिडित राणाको निधन 2064 वैशाख 21मा काठमाडौंको छाउनीस्थित वीरेन्द्र सैनिक अस्पतालमा भयो। उनको वैशाख 21 मै पशुपति आर्यघाटमा अन्त्यष्टि गरियो। स्व. राणाको पार्थिव शरीरमा उनका पुत्र सदय शम्शेरले दागबत्ती दिएका थिए। उनका श्रीमती, तीन छोरी र एक छोरा छन्। राजा ज्ञानेन्द्रको शासनमा राजपरिषद् सदस्य रहेका राणा राजा ज्ञानेन्द्रका प्रमुख राजनीतिक सल्लाहकारका रूपमा चिनिएका थिए। राजाको निरंकुश शासनको पक्षमा सक्रिय रहेकाले उनी विवादित बनेका थिए। लोकतान्त्रिक आन्दोलन दबाउन भूमिका खेल्नेलाई छानबिन गरी कारबाहीको सिफारिस गर्न बनेको रायमाझी आयोगले पनि उनीसँग बयान लिएको थियो। आन्दोलन दबाउन भूमिका खेलेको उल्लेख गर्दै उनलाई कानुन बनाएर कारबाही गर्न सिफारिस गरेको थियो।
