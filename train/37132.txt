तेन्जिङ-हिलारी विमानस्थल वा लुक्ला विमानस्थल नेपालको पूर्वाञ्चल विकास क्षेत्र, सगरमाथा अञ्चलको सोलुखुम्बु जिल्लाको नाम्चे गाविसमा अवस्थित लुक्ला बजारमा रहेको विमानस्थल हो। बिसं 2064 पुसमा एडमण्ड हिलारी र तेन्जिङ नोर्गे शेर्पाको सम्मानमा उनीहरू कै नामबाट यस विमानस्थलको नामाकरण गरियो। 
यो विमानस्थल लुक्लाबजार तलपट्टी पाहाडको काखमा बसेको छ। 
हिस्ट्री च्यानलको ‘मस्ट एक्स्ट्रिम एयरपोर्ट र्‍यांकिङ’मा लुक्ला विमानस्थल विश्वकै सबैभन्दा डरलाग्दो विमानस्थलमा गनिएको छ। जसलाई फेरि एकपटक अन्तर्राष्ट्रिय वेबसाइट 'प्राइभेटफ्लाई डट कमले सूचीकृत गरेको छ। वेबसाइटका अनुसार यो रोमाञ्चक अनुभूति दिने विश्वभरका विमानस्थलमध्ये आठौं स्थानमा पर्छ। 'लुक्ला विमानस्थलका लागि उडान गर्दा 10 मिनेटमा देखिने दृश्य र अनुभवले निकै रोमाञ्च सिर्जना गर्छ' वेबसाइटमा लेखिएको छ। रनवे सकिनासाथ सय मिटर अग्लो ढुंगको भित्तामा ठोकिनबाट जोगिन विमानस्थल नजीक पुग्दा जहाज सावधानीपूर्वक रोकिनु अत्यन्त जरुरी छ। यहाँ गल्तीका लागि कुनै छुट छैन। यो विमानस्थल सर एडमन्ड हिलारीको सहयोगमा सन् 1960 निर्माण भएको हो।
