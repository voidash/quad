बास्टियन स्वाइन्स्टाइगर उच्चारण जन्म: अगस्ट 1, 1984 जर्मन फुटबलर हुन् जो बायर्न म्युनिख र जर्मनी राष्ट्रिय फुटबल टिमको मध्यपंक्ति सम्हाल्ने गर्छन् । उनी राष्ट्रिय टिमका कप्तान समेत हुन् ।
स्वाइन्स्टाइगर बायर्न म्युनिखको युवा टोलीमा 1 जुलाई 1998 मा आबद्ध भएका हुन् । युवा टोलीमा उनको सफलता देखेर बायर्नले उनलाई सिनियर टोलीमा स्थान दिनुपर्ने महसुस गर्यो । बायर्नको वरिष्ठ टोलीबाट नोभेम्बर 2002 मा उनले डेब्यु गरे । छोटो समयमै बायर्नमा राम्रो छाप छोड्न सफल भएकाले उनी प्रशिक्षकका विश्वासिला खेलाडी भए । उनको बायर्नका लागि पहिलो गोल भीएफएल उल्फ्सबर्ग विरूद्ध सेप्टेम्बर 2003 मा निस्कियो । 2014 को अन्त्यसम्म आइपुग्दा उनले बायर्नको तर्फबाट सम्पुर्ण प्रतिस्पर्धामा 500 भन्दा बढी खेल खेलेर 50 बढी गोल गरेका छन् ।
2004 मा राष्ट्रिय टोलीमा डेब्यु गरे यता 3 फिफा विश्वकप र 3 युइएफए यूरोमा जर्मनीको फुटबल सँगसँगै हिँडेका स्वाइन्स्टाइगरले राष्ट्रिय टोलीका लागि 108 खेलमा 23 गोल गरिसकेका छन् ।
जर्मनीको कोल्बेरमुरमा जन्मिएका स्वाइन्सटाइगर आफ्नो जादुयी खेलले सबैलाई मन्त्रमुग्द पार्न खप्पिस मानिन्छन् । स्वाइन्स्टाइगर मध्यपंक्तिको सम्पुर्ण क्षेत्रमा सक्रिय रहन्छन भने दायाँ र बायाँ विङ्गमा पनि आफ्नो जादु छोड्न सफल मानिन्छन् । स्वाइन्स्टाइगरका केही डरलाग्दा लामो दुरीका प्रहारहरू देख्दा उनमा असिमित शक्ति भरिएको झैँ लाग्छ । "मिड-फिल्ड मोटर"को उपनाम पाएका उनी खेललाई राम्ररी पढ्न सक्छन् । प्रशिक्षक जोएचिम लोले त झनै उनलाई जर्मन राष्ट्रिय फुटबल टोलीको मस्तिष्कको उपमा दिएका छन् । "मिडफिल्ड मास्टरमाइन्ड" उनको अर्को उपनाम हो ।
उनका प्रशंसकले उनलाई "स्वाइनी" वा "बास्टी" भनेर चिन्दछन् । टेनिस खेलाडी एना इभानोभिक उनकी प्रेमिका हुन् । उनी रोमन क्याथोलिक हुन् ।
