ब्रायन ली क्रान्सटन एक अमेरिकी कलाकार, पट्कथाकार, निर्देशक तथा निर्माता हुन् । उनी वाल्टर ह्वाइटको चरित्रमा ब्रेकिङ ब्याड, ह्यालको चरित्रमा म्यालकम इन द मिडल तथा डा. टिम वाट्लीको रुपमा साइन्फेल्डबाट लोकप्रिय बनेका थिए । ब्रेकिङ ब्याडका निम्ति उनले 4 पटक ड्रामा सिरिजमा उत्कृष्ट मुख्य अभिनेताको प्राइम टाइम एमी अवार्ड समेत प्राप्त गर्न सफल भएका थिए । सन् 2011 पछि ब्रेकिङ ब्याडका निर्माताको रुपमा उनले दुई पटक उत्कृष्ट ड्रामा सिरिजको उपाधि प्राप्त गरेका थिए । ब्रेकिङ ब्याड अभिनयबाटनै उनले सन् 2014 मा गोल्डेन ग्लोब अवार्ड समेत जितेका थिए, सोही चरित्रको निम्ति वहाँ पाँच पटक गोल्डेन ग्लोबको निम्ति मनोनित भएका थिए ।
म्यालकोम इन द मिडलमा उनको भुमिकाको निम्ति उनी 3 पटक प्राइम टाइम एमीमा उत्कृष्ट चरित्र अभिनेताको रुपमा मनोनित भएका थिए । सन् 2014 जुनमा ब्रोड्वे नाटक अल द वेमा आफ्नो अभिनयको निम्ति उनले टोनी अवार्ड प्राप्त गरेका थिए । अल द वे नाम बाटै बनेको टेलिभिजन फिल्ममा उनले अभिनय गरेका छन् जुन मे 2016 मा प्रदर्शित भएको थियो। सन् 2015 मा निर्मित ट्रम्बो चलचित्रका लागि क्रान्सटन एकेडेमी अवार्ड उत्कृष्ट अभिनेताको मनोनयनमा छानिएका थिए ।
कलाकारिताको यात्रा उनले आफ्नो कलेज सकिएपछि प्रारम्भ गरेका थिए । सन् 1980 को पुर्वार्द्धमा उनले निरन्तर रुपमा साना भुमिकाहरू तथा विज्ञापनहरूमा काम गर्ने मौका पाएका थिए । सन् 1998 मा उनले स्टिभन स्पीलबर्गको सेभिङ प्राइभेट रायनमा अभिनय गरेका थिए ।
सन् 1977 देखि 1982 सम्म उनी लेखिका मिकी मिडलटन सँग विवाहित थिए। सन् 1989 मा उनले रोबिन डियेरडेनसँग पुन: विवाह गरे। उनीहरूकी छोरी टेलर डियरडेन क्रान्सटनको जन्म सन् 1994 मा भएको थियो ।
