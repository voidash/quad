भरतमोहन अधिकारी पूर्व उपप्रधानमन्त्री एवम् नेकपाका नेता हुन्। उनको जन्म बि. सं. 1993 साल वैशाख 22 गते महोत्तरी जिल्लाको भ्रमणपुरा गाउँमा भएको थियो। सन् 1936 मा महोत्तरीमा जन्मेका अधिकारीले पटक पटक मोरङ क्षेत्रबाट सांसद निर्वाचित भएका थिए। तत्कालीन् प्रधानमन्त्री मनमोहन अधिकारीका सहोदर भाइ भरतमोहन अधिकारी नेपालको इतिहासमा पहिलो अर्थमन्त्री नियुक्त भएका थिए। उनी तीनपटक अर्थमन्त्री भएका थिए। बि. सं. 2051 सालमा “आफ्नो गाउँ आफै बनाऔँ ” कार्यक्रम, महिला र पुरुषको नाममा संयुक्त रजिष्ट्रेशन पास र गाउँगाउँमा सहकारी जस्ता कार्यक्रम उनको कार्यकालमा ल्याइएको थियो ।
विराटनगरको आर्दश माद्यमिक विद्यालयबाट प्रारम्भिक शिक्षा लिएका उनले भारतको इलाहाबादबाट प्रविणता प्रमाणपत्र तह, बनारसको हिन्दु विश्वविद्यालयबाट राजनीतिशास्त्र र दर्शनशास्त्रमा स्नातक तथा त्रिभुवन विश्व विद्यालयबाट अर्थ शास्त्रमा एमए र कानुनमा स्नातक गरेका थिए।
अधिकारीले सन् 1952 मा 16 बर्षको उमेरमै भारतको बनारसमा भारतीय कम्युनिष्ट पार्टीको सदस्यता लिएर राजनीति सुरु गरेका थिए। बि. सं. 2008 सालमा गठन भएको आर्दश विद्यालयको छात्र संघका अध्यक्ष बनेका अधिकारीकै नेतृत्वमा बि. सं. 2007 सालमा विराटनगरको जुद्ध स्कुलको बोर्ड परिवर्तन गरेर आर्दश स्कुलको बोर्ड राखिएको थियो। बि. सं. 2017 सालमा तत्कालिन राजा महेन्द्रले कू गरेपछि सोभियत संघमा पीएचडी पढ्न पाएको छात्रबृत्ति त्यागेर सक्रिय राजनीतिमा आएका थिए।
उनको विवाह 2025 सालमा धरानकी ओमकुमारीसँग भएको थियो।
बि. सं. 2008 सालदेखि राजनीतिमा संलग्न भएका अधिकारी 4 वर्ष भूमिगत, 3 वर्ष निर्वासन र 3 वर्ष बन्दी जीवन बिताएका थिए। नेपालमा कम्युनिष्ट पार्टीको पहिलो निर्वाचित सरकार बि. सं. 2051 मा भरतमोहन अधिकारी अर्थमन्त्री बनेका थिए। मनमोहन अधिकारीको 9 महिने शासनकालमा उनले दुई पटक बजेट ल्याए। बि. सं. 2051 पुस 11 मा पहिलो बजेट ल्याउँदै 'आफ्नो गाउँ आफैं बनाऔँ' भन्ने कार्यक्रम ल्याएका थिए। बि. सं. 2052 असार असार 27 गते अर्को बजेट ल्याएका थिए। उक्त बजेटमा जेष्ठ नागरिकलाई भत्ता कार्यक्रम ल्याए। स्थानीय निकायलाई सोझै अनुदानको व्यवस्था उनको पालामा भएको हो।
अधिकारी बि. सं. 2053 मा भौतिक पूर्वाधार तथा यातायातमन्त्री भएका थिए। बि. सं.2056, बि. सं. 2061 मा पनि अधिकारी अर्थमन्त्री भएका थिए। बि. सं. 2067 सालमा उनी उपप्रधान तथा अर्थमन्त्री बने। 2064 सालअघि मोरङको निर्वाचन क्षेत्र नम्बर 2 बाट उनी दुई पटक निर्वाचित भएका थिए।


