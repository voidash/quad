चापाकोट नेपालको गण्डकी अञ्चलको स्याङ्जा जिल्लाको एक गाउँ विकास समिति हो । स्याङ्जा जिल्लाको दक्षिण पुर्बी क्षेत्रमा पर्ने चापाकोट नेपालको अति नै रमणीय, सुन्दर, शान्त ठाउँ मध्यको एक हो । चारै तर्फबाट डाँडाले घेरिएको चापाकोटलाई नेपालको एक नमुना उपत्यकाको रुपमा लिन सकिन्छ । विशेष गरि दक्षिण भागमा बगने कालीगण्डकी नदी जसलाई शालिग्राम शिलाको खानीको रुपमा चिनिन्छ, त्यसले अझ चापाकोटको सुन्दरतालाई बयान गर्दछ । ब्राह्मण, क्षेत्री, नेवार, सुनार, ठकुरी, सार्की, कुमाल, विश्वकर्मा, यहाँका प्रमुख बासिन्दा भए पनि बाहुल्यतामा भने केहि भिन्नता पाईन्छ । प्राय गरि चापाकोट गाविसको उत्तरी भाग जुन केवारे भञ्ज्याङ संग सिमाना जोडिएको छ त्यो क्षेत्रमा सार्की तथा ठकुरी जातिको बाहुल्यता छ भने पुर्बी भाग जुन सेखाम गाविस संग सिमाना जोडिएको छ त्यो क्षेत्रमा प्राय नेवार तथा विश्वकर्मा लगायतका जातिहरुको बाहुल्यता पाइन्छ । त्यस्तै गरि दक्षिण भाग जुन कालीगण्डकी लाई सिमाना बनाउदै पाल्पा संग छुट्टिएको छ। अनि पश्चिमी भाग जुन पकवादी गाविस संग सिमाना जोडिएको छ त्यो क्षेत्रमा भने प्राय बाहुन जातका मानिसहरू बसोबास गर्ने गर्दछन् । जुनसुकै जातजातिका मानिसहरू भएतापनि यो क्षेत्रको प्रमुख धर्म भने हिन्दुनै हो । प्राय यहाँका मानिसहरू दसैं, तिहार, तीज लगायतका चाडहरू धुमधामका साथ मनाउने गर्दछन् ।
