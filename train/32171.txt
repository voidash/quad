
चितवन जिल्लाको दुर्गम पहाडी गाविस लोथरमा प्राचीन तथा ऐतिहासिक महत्वको नोक गुफा छ। कोराक, सिद्धि र लोथर गाविसको सङ्गमस्थल एवम् कामेनचुलीको उत्तरफेदीमा करिब एकहजार 550 मिटरको उचाइमा रहेको सो गुफाको मुखमा दुईवटा प्वाल छन्। ती प्वालमध्ये तल्लो प्वालबाट खोला बगिरहेको छ भने माथिल्लो प्वालमा गुफा प्रवेश गर्ने बाटो छ। उक्त गुफा कति पुरानो हो र कसले बनाएको हो भन्नेबारे स्पष्ट प्रमाण नभेटिए पनि गुफाभित्र प्रवेश गरी 50 मिटर अगाडि गएपछि फराकिलो पीचजस्ता दुईवटा शाखा देखिन्छ। भनिन्छ- पहिलेपहिले गाउँघरमा अनैतिक काम गर्ने मानिस सोही गुफामा लुकी बस्थे। गुफाभित्र पर्यटकहरूलाई सहजै आफूतिर आकषिर्त गर्नसक्ने हिन्दू देवीदेवताका मूर्तिहरू, बत्ती बाल्ने पाला, अष्टनाग, शङ्ख, नागबेली, मन्दिर, तुलसीमठजस्ता कलात्मक आकृतिहरू पनि छन्। सत्ययुगमा सो गुफामा शिवपार्वती बसेको हुनाले अहिले पनि विभिन्न देवीदेवताको वास रहेको किम्बदन्ती छ।
