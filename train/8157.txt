राजन गिरी जनआन्दोलन-2मा शहादत प्राप्त गर्ने शहीद हुन्।2063 वैशाख 6 गते प्रदर्शन सुरु भएको एक घन्टा नबित्दै प्रहरीको लाठीचार्जबाट राजन घाइते भए। छिमेकी पुष्प घलेका अनुसार खुट्टामा चोट लागेका राजन हल्का उपचारपछि फेरि जुलुसको अग्रभागमा आइपुगे।
'उसलाई भर्खरै प्रहरीबाट कुटिएर घाइते भएको परवाहै थिएन,' उनले भने, 'ऊ पूरै जोसमा आन्दोलनमा होमिएको थियो। सबभन्दा अगाडिको लहरमा उभिएर नारा लगाउँदै थियो।'
निरंकुशताविरुद्ध गगनभेदी नारा लगाउँदै अघि बढेको मानवसागरले मध्याह्नसम्म चन्द्रगढी घेरिसकेको थियो। त्यही क्रममा जिविस भवन अगाडिको टे्रड युनियन चोकमा दिउँसो सवा एक बजेतिर केदारले छोरा राजनलाई भेटे।
चर्को घाममा आफ्नो बुवालाई जुलुसमा हिँडिरहेको देखेर राजनले भने, 'बुवा, घाम छ, शितलमा बस्नू।'
त्यो बाबुछोराको अन्तिम भेट थियो।
'ट्रेड युनियन चोकमा ठ्याक्कै भेट भो,' घैलाडुब्बामा काँग्रेसको गाउँ सभापति रहेका केदारले छोरासँगको अन्तिम भेट सम्झँदै भने, 'उसले शितलमा बस्नू भनेको म कहिल्यै भुल्दिनँ।'
घर फिर्ने बेला पनि उनले छोरालाई केहीबेर खोजेका थिए, सँगै फर्कौं भनेर।
'भेट भएन, 'साथीहरूसँग आउला भनेर म हिँडे,' उनले भने, 'ऊ कहिल्यै नफर्किने गरी गइसकेको रहेछ।'
सदरमुकाम घेर्ने त्यसदिनको कार्यक्रम 11 बजे सुरु हुने भनिएको थियो। तर, 10 बज्दाबज्दै लाखको हाराहारीमा भेला भएका सर्वसाधारणले घडीको सुई कुरेनन्। दलहरूले तय गरेको 'रुट' बाहिरबाट पनि प्रदर्शन थालिहाले।
तीन घण्टाजति बितेपछि एउटा युवा समूह सैन्य घेरा तोडेर प्रशासन कार्यालय जान खोज्दै थियो। त्यतिबेलै फौजले जुलुसतिर ताकी-ताकी गोली चलायो। त्यसैमा राजन गिरी र सुरज विश्वासको ज्यान गयो। चार सयभन्दा बढी आन्दोलनकारी घाइते भए।
त्यसबेला आन्दोलनकारीले गोली चलाएपछि आत्मरक्षाका लागि फौजले जवाफी फायरिङ गरेको सरकारी दाबी आएको थियो। घाइतेको उद्धारका लागि घटनास्थलमा खटिएको रेडक्रस टोलीले भने सेनाले दुईतिरैबाट गोली चलाएको बताएको थियो।
'हामीले देखि-देखि सादा पोसाकका सुरक्षाकर्मीले घुसेर गोली चलाएका हुन्,' त्यतिबेला उद्धार टोलीको नेतृत्व गरेका झापा रेडक्रसका सभापति लोकराज ढकालले भने, 'त्यहीँ राजन र सुरज गोली लागेर ढलेका थिए।'
उनका अनुसार टे्रड युनियन चोकदेखि केही पूर्व जिल्ला प्रहरी कार्यालयअगाडि राजनलाई गोली लागेको थियो। 'त्यहाँ उनी ढलेका थिए,' ढकालले भने, 'एम्बुलेन्समा राखेर अस्पताल लैजाँदै गर्दा मेरो काखैमा उनको प्राण गयो।' मृतक राजन गिरी हुन् भन्ने आफूलाई पछि मात्रै थाहा भएको ढकालले बताए।
घैलाडुब्बा-9 का राजन त्यसबेला राजधानीबाट भर्खरै घर आएका थिए। पाटन कलेजमा 11 पढेर झापाकै कन्काई कलेजमा 12 पढ्ने उनको योजना थियो। एक बहिनी र भाइ भएका राजन नेविसंघमा सक्रिय थिए।
आमा मीराका अनुसार 'काठमाडौंमा बस्न अप्ठ्यारो भएको' भन्दै उनी फर्केका थिए।
घरैछेउमा नेविसंघले बनाउँदै गरेको छोराको सालीक स्थल पुग्दा आमा सधैं भक्कानिने गर्छिन्। गिरी परिवारले छोराको सम्झनामा विद्यालयमा अक्षयकोषसमेत खडा गरेको छ।
