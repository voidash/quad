मातृका प्रसाद कोइराला प्रजातान्त्रिक नेपालका प्रथम नागरिक प्रधानमन्त्री तथा निरंकुश राणाशाही शासनविरुद्ध भएको 2007 सालको जनक्रान्तिका अथक योद्धा मातृकाप्रसाद कोइरालाको जन्म वि.सं. 1968 साल पुस 17 गते विराटनगरमा भएको थियो। उनी समाजसेवी स्व. कृष्णप्रसाद कोइरालाका जेठा छोरा हुन्। कृष्णप्रसाद कोइरालाले दुई श्रीमती मध्य जेठी श्रीमती मोहनकुमारी कोइरालाबाट मातृकाप्रसाद कोइराला एक छोरा मात्र जन्म भयो। कान्छी श्रीमती दिव्या कोइरालाबाट भने चार छोराहरू - पूर्वप्रधान मन्त्रीद्वय विश्वेश्वर प्रसाद कोइराला र गिरिजा प्रसाद कोइराला एवं अन्य दुई छोराहरू - केशवप्रसाद कोइराला र तारिणीप्रसाद कोइराला जन्मिएका थिए।
मातृकाप्रसाद कोइरालाको राजनीतिक जीवन भारतको स्वतन्त्रता संग्रामबाट सुरू भएको हो। भारतीय नेताहरू डा. राजेन्द्रप्रसाद, डा. मनोहर लोहिया र लालबहादुर शास्त्रीसँग सँगै सहभागी रहनु भएका कोइरालालाई गिरफ्तार गरी वि.सं. 1987 सालमा भारतको बिहार स्थित मोतीहारी जेलमा राखिएको थियो। गान्धीवादी दर्शनबाट प्रभावित कोइरालाले उच्च शिक्षामा भारतबाट स्नातकसम्म अध्ययन गर्नुभएको थियो भने भारतबाटै विद्यालंकार समेत ग्रहण गर्नुभएको थियो। त्यसपछि सन् 1930 तिर मातृकाप्रसाद कोइराला नेपाल आउनुभयो। सुरूमा उहाँले सरकारी जागीर खानुभयो। 2004 सालमा भएको विराटनगर जूट मिलको श्रमिक आन्दोलनमा नेतृत्व तहको भूमिका निर्वाह गर्नुभयो। यो नै उहाँले नेपालमा गर्नुभएको राजनीतिमा सक्रिय भूमिकाको पहिलो कदम थियो। 2003 सालमा उहाँ नेपाली राष्ट्रिय कांग्रेसको संस्थापक अध्यक्ष बन्नुभयो। 2006 सालमा नेपाली कांग्रेसको संस्थापक सदस्य र पहिलो निर्वाचित सभापति हुनुभयो।
उहाँ 2007 सालको क्रान्तिपछि गठित पहिलो नागरिक सरकारको प्रधानमन्त्री हुनुभयो। 2008 सालमा मोहनशमशेरको राजीनामासँगै भारतीय प्रधानमन्त्री जवाहरलाल नेहरुको सल्लाहमा राजा त्रिभुवनले 2007 सालको क्रान्तिको सरगमबाट भर्खरै बाहिर आएको ठूलो दल कांग्रेसका तत्कालीन सभापति मातृकाप्रसाद कोइरालालाई प्रधानमन्त्रीमा नियुक्त गरे । मातृकाप्रसाद कोइराला प्रधानमन्त्री भएपछि नेपाली कांग्रेसमा घरझगडा सुरु भयो । नेपाली कांग्रेसभित्र प्रधानमन्त्री ठूलो कि पार्टी सभापति ठूलो भन्ने बहसले निकै व्यापकता पायो । कांग्रेसको कलह घरझगडा अन्तत: पार्टी फुटमा नै पुग्यो। 
2017 सालको राजनीतिक घटनाक्रममा उहाँले एक महिनासम्म जेल जीवन बिताउनुपर्‍यो।
2018 सालमा अमेरिकाका लागि शाही नेपाली राजदूत हुनुका साथै संयुक्त राष्ट्रसंघका लागि स्थायी प्रतिनिधिमा नियुक्त हुनुभयो। उहाँ 2030 सालमा राष्ट्रिय विकास परिषद्मा मनोनित हुनुभयो। 2031 सालमा विश्व शान्ति सम्मेलनको नेतृत्व गर्नुभएको थियो। 
2034 सालमा राष्ट्रिय पञ्चायत सदस्यमा मनोनित हुनुभए पनि 2035 सालमा राजीनामा दिनुभयो। 2036 सालमा मोरङ जिल्लाबाट राष्ट्रिय पञ्चायत सदस्यमा पुनः निर्वाचित हुनुभयो। 
2046 सालमा प्रजातन्त्र पुनस्र्थापना पश्चात् 2049 सालमा कोइरालाले प्रजातान्त्रिक पार्टीको अधिवेशन आह्वान गर्नुभयो। उक्त अधिवेशनपछि प्रजातान्त्रिक पार्टी राष्ट्रिय जनता परिषद् बन्यो। उहाँ मरणोपरान्त सो पार्टीको अध्यक्ष रहनुभयो।
मानार्थ ब्रीगेडियन जनरल को उपाधि प्राप्त कोइराला 2008 सालमा 'गोर्खाली' र 'जन्मभूमि' पत्रिकाको सम्पादक हुनुहुन्थ्यो। उहाँका 'मेरो असम यात्रा', 'कोशीको कथा', 'मातृकाका कथा', 'पीपाको हबल्दार' जस्ता कृतिहरूलगायत विभिन्न पत्रिपत्रिकामा लेखरचनाहरू प्रकाशित छन्। उहाँ केही वर्षदेखि आफ्नो जीवनी लेखिरहनुभएको थियो।
उहाँको निधन 2054 साल भदौ 26 गते काठमाडौंमा भयो।
