मौनाबुधुक नेपालको कोशी अञ्चलको धनकुटा जिल्लामा पर्ने एक गाउँ विकास समिति हो । जुन जिल्ला सदरमुकाम धनकुटा बाट करिब 35 किलोमीटर पूर्व-दक्षिण दिशामा अवस्थित छ भने धरानबाट करिब 24 किलोमीटरको दूरिमा पर्दछ ।

यस गा.वि.स.को मेलबोटे टाहारमा एउटा सानो पोखरी रहेको थियो ।जसलाई लिम्बू भाषामा “मावना” भन्ने गरिन्थ्यो । त्यहा एउटा सानो हाट लाग्ने गर्दथ्यो जसलाई मौनागोला भनियो । “मा व ना” शब्दको अर्थ लगाउँदा लिम्बू भाषामा 'मा' भनेको श्रोत, 'व' भनेको पानी छ र ना भनेको माछा अर्थात माछा भएको पोखरी भन्ने अर्थ लाग्दछ । यसरी “मावना” शब्दअपभ्रंस भएर मौना भएको हो । यसरी उक्त स्थानमा पहिला माछा पोखरी रहेको भएता पनि हाल पोखरी नभएर ढुङ्गेस्तम्भ अध्यावधी छ ।
अर्कोतिर बुधुकको नामकरण “पुधुक” भन्ने लिम्बू शब्दबाट भएको भनाई छ । पु भनेको चरा र धुक भनेको वासस्थान अर्थात चरा बस्ने वासस्थान भएकोले“पुधुक” भनियो जुन शब्द अपभ्रंस भएर बुधुक भएको भन्ने भनाई रहेको छ । यसरी नामाकरण भएका मौना र बुधुक शब्दले यस क्षेत्रको परिवेसलाई चरितार्थ गर्ने भएकोले उक्त मौना र बुधुक शब्दलाई एकै शब्दमा जोडी मौनाबुधुक भन्न थालिएको हो भन्ने आख्यान रहेको छ ।
यस मौनाबुधुक गा.वि.स.को पूर्वमा कुरुलेतेनुपा र बसन्तटार गा.वि.स., पश्चिममा खुवाफोक गा.वि.स, उत्तरमा बोधे गा.वि.स. र दक्षिणमा राजारानी गा.वि.स. पर्दछ । यस गा.वि.स.मा नौ वटा वडाहरुरहेका छन् । गा.वि.स.को कार्यालय वडा नं. 2 मा रहेको छ । मौनाबुधुक धनकुटा जिल्लाको इलाका नं. 2 मा पर्दछ भने निर्वाचन क्षेत्रको आधारमा क्षेत्र नं. 1 अन्तर्गत पर्दछ ।
इतिहासकारहरुको मत अनुसार छैंटौ सताब्दीका आठ किराँतहाँङ्गहरु माथि ताईसेनवंसी दश सरदारहरुले विद्रोह गरी दश लिम्बुवान संघिय राज्य स्थापना गरे । दश संघिय राज्य मध्ये लदोहाङ्ग राज्य एक हो । लदोहाङ्गको यक सागुरियक हो । कालान्तरमा गएर यस प्रदेशलाई चौबिस मिकलुङ्गथुम भनियो । यही ऐतिहाँसिक संघिय राज्य र पछिको थुमको सीमा भित्र मौनाबुधुक पर्छ । अरुण नदी पूर्वको लिम्बुवान राज्य विं सं. 1831 श्रावण 22 गतेको संधिपत्र, सम्झौता पूर्व स्वतन्त्र थियो । तत्कालिन लिम्बुवान राज्यमा दश संघिय राज्य थिए जसको केन्द्रियसदरमुकाम विजयपुर थियो । वि. सं. 1831 पश्चातका केन्द्रिकृत शाहवंशी राजाहरुबाट लिम्बुवानको सन्धि पत्रमा उल्लेख भएका राजनीतिक, आर्थिक स्वायत्तता र आत्म निर्णयको अधिकार कटौती गर्दै प्रशासनिक जिल्ला स्थापना गर्ने क्रममा धनकुटा गौडाको स्थापना भयो । स्वार्गवासी पूर्व राजा महेन्द्र विरविक्रम शाहले प्रजातन्त्रको गला रेटी वि. सं.2017 पौष 1 गते पञ्चायती शासन व्यवस्था लादे पश्चात देशलाई प्रशासनिक 14 अञ्चल र 75 जिल्लामा विभाजन गरियो । उक्त 75 जिल्ला मध्येको धनकुटा जिल्लामा विं सं. 2019 सालमा 36 गाउँ पञ्चायत गठन भयो ।
धनकुटा जिल्लाका 36 गाउँ विकास समिति मध्ये मौनाबुधुक गाउँ विकास समिति एक हो । धनकुटा जिल्लाको सदरमुकाम धनकुटा बजारबाट पूर्व–दक्षिणमा पैदल यात्रा गर्दै तमोर नदीको याक्चाना घाटमा घिर्लिङ्ग तरेर नौकोषको पैदल यात्रा तथा सदरमुकामबाट बसको यात्रा गर्दा धनकुटा देखि38 कि. मि. र भेडेटारबाट 23 कि. मि. पूर्व बसको यात्रा पूरा गर्दा उत्तर मोहोडाको भूगोलमा सुन्तलाको जंगलभित्र अवस्थित ग्रामिण बस्तिमा पुगिन्छ । त्यही सुन्तलाको जंगलभित्र अवस्थित गाविसको नामहो मौनाबुधुक । जिल्ला भरिका 35 गाविसहरु मध्येमा जिल्ला विकास धनकुटाले गरेको भौतिक तथा चेतना विकास र सामुदायिक संस्था परिपक्वता मूँयाङ्कका आधारमा जिल्लामा उत्कृष्ट छानिएका गाविसहरुमध्ये यो गाविस एक हो । प्राकृतिक सुन्दरतालाईसंरक्षण गरिएको र कञ्चनजंघा हिम श्रृंखलाको मनमोहक दृश्यावलोकन गर्न सकिने रमणिय गाउँको रुपमा यो गाउँ रहेको छ ।यस गाविसको वडा नं. 2 र 3 को सिमानामा अवस्थित बुधुक बजार यस गाविसको सदरमुकाम हो ।
यस मौनाबुधुक गाविसमा आधारभूत सबैखाले विकासका पूर्वाधारहरुको विकास भएको छ । सडक यातायात, बिजुली, खानेपानी, संचार, स्वास्थ्य, शिक्षा लगायतका पूर्वाधारहरुको राम्रो विकास भएको छ ।यस गाविसमा एउटा स्वास्थ्य चौकी तथा उच्च अध्ययनका लागी दश जोड दुई बुधुक उच्च माध्यमिक विद्यालय र स्नातकको पठनपाठन हुने त्रिभुवन विश्वविद्यालयबाट संम्बन्धन प्राप्त बुधुक क्याम्पस पनि रहेको छ । 
स्रोत
मौनाबुधुक वेबसाईट 
