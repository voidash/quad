सुरुवाती समयमा चारबुर्जा दरबारको नामले चिनिएको बहादुर भवन एक राणाकालिन दरबार हो । दरबारको भवन जमलको पश्चिम दिशामा र केशर महलको उत्तर दिशामा प्रभावशाली र विशाल आंगन, बागान र भवनहरुले सुशोभित छ । सुरुमा यो दरबारको निर्माण वीर शमशेर जबराले गरेका थिए र बि.सं 1962 मा आगलागीमा क्षतिग्रस्त भएपछी रुद्र शमशेरले पुननिर्माण गरेका थिए । 
दरबार भवन काठमाडौंको मुटुमा ठमेलको उत्तरमा र नाचघरको उत्तर मा रहेको छ ।
चार बुर्जा दरबार वीर शमशेर ज.ब.रा.द्वारा एक निजी निवासको रूपमा 180 रोपनीको जमिनमा बनाइएको थियो। यसको निर्माण सम्पन्न हुने बित्तिकै वीर शमशेरले यो दरबार आफ्नो साहिला छोरा रुद्र शमशेरको नाममा हस्तान्तरण गरेका थिए, जो 1959 मा वीर शमशेरको मृत्युपछी यो दरबारमा बस्न थाले । बि.सं 1962 मा चार बुर्जा दरबारमा आगलागी भयो र यो दरबार पूर्ण क्षतिग्रस्त भयो । त्यसपछि पुरानै जगमा वास्तुविद्‍ जोग लाल स्थापितको डिजाइनमा यो दरबारको पुननिर्माण सोहि साल देखि सुरु भयो । नयाँ निर्माणको बेलामा चारवटा बुर्जाहरु निर्माण गरिए र यो दरबारको नाम चार बुर्जा दरबार रहन गयो ।  1990 सालमा सी क्लासका राणाहरु निष्कासन गरिदा रुद्र शमशेर पाल्पा धपाइए पछी यो दरबार जुद्ध शमशेरले कब्जा गरे र आफ्नो महिला छोरा बहादुर शमशेरलाई दिए ।  त्यसपछि यो दरबारको नाम बहादुर भवन रहन गयो।
बि.स 2007 मा राना शासनको पतन पछी अधिराजकुमार बसुन्धरा बिर बिक्रम शाहले रुसी नागरिक बोरिस लिसानेभिच सँग मिलेर बहादुर भवन 1 करोड 80 लाखमा खरिद गरे र नेपालको पहिलो विलासी होटल, होटल रोयल स्थापित गरे ।
अधिराजकुमार बसुन्धरा बिर बिक्रम शाह व्यापारमा असफल भएपछि बहादुर भवन नेपाल सरकारलाई बेचे । हाल यो दरबारमा उप रास्ट्रपतिको कार्यालय र निर्वाचन आयोग रहेको छ। 
2072 को भूकम्पमा बहादुर भवनमा सामान्य क्षति भयो र पहेंलो स्टीकर टासिएको थियो ।  दरबारको पछिल्लो भागमा धेरै क्षति भएकाले र छत र पर्खालमा चिरा परेकाले उप रास्ट्रपति को कार्यालय र निर्वाचन आयोग स्थानान्तरण गर्न पर्ने हुन सक्छ । ऐतिहासिक भवनको भविष्य अज्ञात छ । 
