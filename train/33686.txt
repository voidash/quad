म्याट्स जुलियन ह्युम्मेल्स जर्मन फुटबलर हुन् । उनी बुन्डेस लिगा क्लब बोरूसिया डर्टमन्ड र जर्मनी राष्ट्रिय फुटबल टिमको रक्षा पङ्क्ति बाट खेल्ने गर्छन् । डर्टमन्डका लागि भने उनी कप्तान समेत हुन् । प्रेरणादायी डिफेन्डर ह्युम्मेल्स बायर्न म्युनिख युथ एकेडेमीका उत्पादन हुन् जो 2009 मा €4 मिलियनमा डर्टमन्ड प्रवेश गरेका हुन् ।
अन्तराष्ट्रिय स्तरमा उनको प्रदर्शन प्रशंसनिय छ । 2014 फिफा विश्वकपमा जर्मनीको पोर्चुगल विरूद्ध 4-0 को जीतमा उनले दोस्रो गोल गरेका थिए । जहाँ थोमस मुलरको ह्याट्रिक पनि सम्मिलित थियो । त्यो गोलले उनको सम्मान बढायो, हुन पनि क्रिष्टियानो रोनाल्डो जस्तो बहुप्रतिभाशाली खेलाडी सम्मिलित टीमलाई हराउनु खेलाँची कुरा थिएन् । टोनी क्रुजको कर्नरबाट निस्केको पासलाई सदुपयोग गर्दै हेड गरेका थिए उनले । सोही विश्वकपको क्वार्टरफाइनलमा उनले फ्रान्सविरूद्ध निर्णायक गोल गरेका थिए । जर्मनीले उक्त विश्वकपको फाइनल लियोनेल मेस्सीको अर्जेन्टिनालाई पराजित गर्दै जितेको थियो । फाइनलका निर्णायक गोलकर्ता भने मारियो गोट्जे थिए ।
