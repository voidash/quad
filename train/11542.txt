वि. सं. 1993 साल जेठ 20 गते टंकप्रसाद आचार्य, दशरथ चन्द, धर्मभक्त, रामहरि शर्मा र जीवनराज आदि युवा मिलेर ओमबहाल स्थित धर्मभक्त माथेमाको घर मा गोप्य रूपमा यस परिषदको स्थापना गरेका थिए। यो नेपालको सबभन्दा जेठो राजनीतिक पार्टी हो। राणा शासनको अन्त्य गरी प्रजातन्त्र स्थापना गर्नु यसको उद्देश्य थियो।
वि.सं. 1997 भदौमा यसको कार्यकारिणीको चुनाव हुँदा टंकप्रसाद आचार्य यसको सभापतिमा छानिएका थिए। परिषद्ले लुकी-लुकी राणा विरोधी पर्चा छर्ने, भारतबाट प्रकाशित हुने जनता र एडभान्स जस्ता पत्रिकामा लेख छपाउने गर्थ्यो। यसमा राजा त्रिभुवनको पनि अप्रत्यक्ष सहयोग थियो। आफ्ना गतिविधि र राणाविरोधी प्रचार बढाउने क्रममा वि. सं. 1997 सालमा यस पार्टीका सबैजसो सदस्य पक्राउ परे। क्रुर राणाशाहीले त्यसै वर्ष माघमा शुक्रराज शास्त्री, दशरथ चन्द, धर्मभक्त र गङ्गालाललाई शहीद गराए भने अरूलाई आजन्म कारावासको सजाय दिए। यस प्रकार राणाविरोधी आन्दोलनलाई अग्रगति दिन यस परिषद्को ज्यादै ठूलो महत्व छ।
