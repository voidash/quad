शिवहरि ज्ञवालीको जन्म विक्रम सम्वत 2044 साल भाद्र 5 गते पश्चिम नेपालको पाल्पा जिल्ला अन्तर्गत भुनपोखरी गाविस वाड नं. नौ खान्टुंगमा भएको हो । पिता गोविन्द मणि ज्ञवालीको र माता राधादेवी ज्ञवालीको कान्छो सन्तानका रूपमा उनको जन्म भएको थियो । ऐतिहासिक तथा पुरातात्विक महत्व बोकेको पाल्पा जिल्लाको जिल्ला सदरमुकाम तानसेनदेखि पश्चिममा पाल्पा, गुल्मी र अर्घाखाँची जिल्लाको सिमानामा समुद्र सतहदेखि 1,372 मिटरको उचाइमा भुवनपोखरी गाविस पर्दछ । भुवनपोखरी नामाकरण हुनु अघि यो ठाउँ गोखुंगाका नामले परिचित थियो । ज्ञवाली मानवअधिकार तथा दलित अधिकारको क्षेत्रमा विगत एक दशकदेखि क्रियाशील छन् । उनका जलवायु परिवर्तन, मिडिया, मानवअधिकार र आप्रवासनसम्बन्धी एकदर्जनबढी श्रोत पुस्तिका, तालिम निर्देशिका प्रकाशित छन् । 
तपाईँंको देशको भदौरे झरीको दिन थियो कि ? म भदौमा जन्मिएको थिएँ । त्योदिन आजजस्तै घामलागेको वा पानी परेको हुनुपर्छ । मौसम यस्तै थियो भन्ने कसैलाई थाहा थिएन । यत्ति थाहा छ त्यो दिन घाम पूर्वबाटै उदाएर पश्चिममा अस्ताएका थिए । मेरी आमाले पनि भुलिसकिन् कि म जन्मेको मौसम ।सायद म जन्मिनु नै एउटा संयोग थियो । मेरा बाबु—आमाको मिलन पनि एउटा संयोग थियो । यस्तै संयोग र घटना बीच विनाकुनै उद्देश्य तपाईँंको देशको एक विकट गाउँ मा मेरो जन्म भएको हुनुपर्छ । आमाले ढिकी कुट्दै गर्दा जन्मिएको रे । ‘शिव’ नाममा कुनै अर्थ छैन होला तर मर्ने बेलामा भगवानको नाम जप्न पाउँ भनी जुराइदिएका थिए । परिवारको कान्छो सदश्यको रूपमा । मभन्दा माथि दुई दाजु छन् । एउटी दिदी पनि जन्मिएकी हुन् रे । तर जन्मिदै उनले यो संसार छोडिसकेकी थिइन् रे ।मेरी आमा औसत नेपाली ग्रामीण आमाहरुभन्दा अलि भिन्नै थिइन् । अहिलेसम्म पनि आमाको बानी व्यवहार त्यस्तै छ । मेहनत, शिक्षा र मायाकी प्रतिमूर्ति । म सम्झिरहेछु उनको दुब्लो र पातलो शरीर । मैले चार कक्षामा पढ्दासम्म आमाको दूध खान्थे । पुराना दिन र आमाको माया सम्झेर यो सहरमा रुनुको विकल्प छैन मसँग । आमाको खदरको धोतीको फेर समाएर बारीमा जान्थे र कुत्लीकोसा बटुल्थें ।विद्यालय नजाँदै खाउँ अक्षर चिनेको थिएँ रे । मैले त कसरी सम्झिनु र । घरमा शैक्षिक वातावरण राम्रै थियो । आमा आफूले नपढे पनि घरायसी सामानको अङ्ग्रेजी नामसम्म खुट्याउँथिन् । अहिले पनि उनलाई कण्ठै छ । बुबा त शिक्षक नै हुनुहुन्थो । अहिले किसान ।विद्यालयमा म निकै चञ्चले थिएँ । मास्टरहरु मलाई रुचाउँदैनथे । सयौं पटक मास्टरका छडीले मेरो हातमा निर्मम प्रेम गरेका छन् । किताव हेर्नु र गृहकार्य गर्नु मेरालागि फलामका चिउरा थिए । बरु एक पटक पढेको भरमा पाठ नै कण्ठस्थ सुनाइदिन्थे सात कक्षासम्म । अरु साथीहरुलाई हँसाएकोमा सयौं पटक कक्षाबाट निकाला हुन्थे । तर, पढाइमा राम्रै भएकाले स्कूलबाट रेस्टिकेट गर्न सक्दैनथे । अतिरिक्त क्रियाकलापमा नियमित भागलिन्थे । कविता लेख्थे । विस्तारै मेरा कविता मास्टरले पनि मन पराउन थालेछन् । माया गर्न थाले ।गाउँमा खुबै बाख्रा चराउँथे । वनजङ्गल चाहारेर चराका गुँड खोज्नु त मेरो नित्य कर्म नै थियो । मेला जान्थे, रोपाईं जान्थे । काफलको रुखमा चढेर खुबै गीत गाउँथे । जिब्रोमा झुण्डिरहेछ असारे पुवा । एउटा औसत गाउँले किशोर जीवन थियो ।कक्षा सातसम्मको विद्यालय शिक्षा स्थानीय बालविनोद निमावीबाट प्राप्त गरें । माध्यमिक शिक्षा स्थानीय रैनादेवी माविबाट प्राप्त गरें । र, प्रवेशिका परीक्षा पनि सोही विद्यालयबाट उत्रिर्ण गरें । उच्च शिक्षाको क्रममा सदरमुकाम स्थित तानसेन बहुमुखी क्याम्पसबाट प्रविणता प्रमाणपत्र तह उत्रिर्ण गरें । ब्याचलर डिग्री त्रिभुवन विश्वविद्यालयअन्तर्गत राजधानीको रत्नराज्यलक्ष्मी क्याम्पसबाट र हाल मास्टर्स डिग्री पनि सोही क्याम्पसमा आमसञ्चार तथा पत्रकारिता अध्ययनरत छु ।बाँच्ने मेसो एउटा गैरसरकारी संस्थालाई बनाएको छु । मिडिया मेरो कार्यक्षेत्र हो । पाल्पाबाट प्रकाशित हुने पाल्पा टाइम्स, युगनिर्देश, हुँदै हाल पर्यावरण मासिकको सम्पादकको रूपमा सञ्चारकर्मलाई निरन्तरता दिइरहेको छु । पत्रकारितामा मेरो रुचिको क्षेत्र जलवायु परिवर्तन र प्रकोप जोखिम व्यवस्थापन हो ।तपाईँलाई अचम्म लाग्न सक्छ । चार कक्षामा पुगेर बल्लन अङ्ग्रेजी वर्षमाला चिनेको हुँ । तीन कक्षामा पहिलोपटक कलमले लेखेको हुँ । स्लेटमा खरीले लेखेको कुरा सुन्दा तपाईँं पक्कै विश्वास गर्नु हुन्न होला । वि.सं 2062 सालमा पहिलोपटक कम्पूटर देख्ने अवसर पाएको हुँ । र, अहिले अनौठो लागिरहेछ ।
अफ्ठेरो ठाउँमा आएको घाउजस्तै जीन्दगीका घाउहरू मनभरी बोकेर एक फकिर सहरको सडक नाप्दै थियो । कथाकार, जो फकिरको पिछा गरिरहेछ । आज एउटा सहरको कथा लेख्नुछ । भोलिको शनिबारीय विशेषङ्कमा कथा छाप्नुछ । कथा बेचेर आएको पैसाले चुरोट किन्ने खर्चसम्म धान्नुछ । …जीहरूले सहरमा चुरोटको पैसा पनि बढाइदिएका छन् । लेखेर बाँच्न कठिन छ सहरमा तर पनि कथाकार नलेखिरहन सक्दैन । लेख्नु उसको नसा हो ।कथाकार अहिले पशुपति आर्यघाटमा कथाको खेती गर्दै छ । उसले पिछा गरिरहेको फकिर आरतीमा झुम्दै छ । अग्लो शरीर, सहर र गाउँको मिश्रित पहिरन भएको शिकारलाई आज शिकारी कथामा लेख्दै छ । ऊ पाँचवर्ष अघि संयोगवस यो सहरमा आएको थियो ।सुदूर गाउँको एक कुनो पाल्पा जिल्लाको भुवनपोखरी ‘खामटुङ्’मा आजभन्दा 25 वर्षअघि फकिर दुर्घटनावस जन्मिएको थियो । ‘वनकाइँला’ उसलाई गाली गरेको होइन, बोलाउने नाम । वन र काइँला अर्थात् वनको काइँलो । निम्न वर्गीय परिवारमा तपाइँको जस्तै खरले छाएको झुपडिमा ऊ जन्मिएको थियो । साँच्ची ! तपाइँको घरमा त आजभोलि जस्ताको छानो छ होला हगि ? कतिको त पक्की घर पनि बनिसकेको होला ? उसको घर अहिलेसम्म पनि खरको छानोको छ ।परिवारमा कान्छो सन्तानको रूपमा जन्मियो वनकाइँला । घरमा जन्मिएको कान्छो सन्तान कसरी वनको काइँलो भयो त ? नामै मिलेन नि ! पहिलो भेटमा धेरैले उसलाई यस्तै प्रश्नको घोँचो तेस्र्याउँछन् । राम—रमितामा चिटिक्क परेर हिँड्दा कतिले ‘वनकाइँला अब घरकाइँला भएछ’ भनेर पनि छेँड हान्छन् उसलाई ।भदौ महिनामा धान कुट्दै गर्दा खामटुङ साइँला बाले छोरो पाए । एउटा औसत नेपाली बालबालिकाजस्तै नाङ्गै—भुतुङ्गै माटोमा खेल्दै वनकाइँला हुर्कियो । न्वारनमा पण्डितले जुराइदिएको नाम शिवहरि पूर्खाको नाम ज्ञवाली । आफ्नो नामको अर्थ उसलाई थाहा थिएन । वनकाइँला आफ्नो नाम आफैं राख्न चाहन्थ्यो ।बारीमा कुत्लीकोषा बटुल्दै, लेकाली खोलाको चिसो पानीमा खेल्दै, जलुका र तरुलका जरा खन्दाखन्दै उसका दूधे ओँठमा खैरा कैला घेराहरू देखिन थाले । उसलाई कुखुरे बैसले छोप्यो । किताव पढ्नु र गृहकार्य गर्नु उसको रुचि होइन । ऊ त प्रकृतिको काखमा बेप्रवाह लेट्न चाहन्थ्यो । अङ्गालो हाल्न चाहन्थ्यो र म्वाइखान चाहन्थ्यो । बदलामा प्रकृतिले उसलाई निर्मम चुम्बनहरू दिन्थिन्, कहिलेकाहीँ । अहिले पनि उसको निधार, शीर र हातमा प्रकृतिले एकान्तमा दिएका निर्मम चुम्बनका सुन्दर दागहरू उस्तै छन् ।बिहानै उठेर बाख्रा चराउन ‘गडौले’ वनमा जानु, रुखहरू चहार्दै चराका गुँड खोज्नु उसको दैनिकी हुन्थ्यो । उसले नटेकेको माटो, खोंच र नचढेका रुख भेटाउनु मुश्किल थियो । अरूसँगै स्कुल हिड्थ्यो र दिनभर काफलका रुखमा बसेर पढ्थ्यो । साँझ अरूसँगै घर फर्किन्थ्यो । प्रवेशिका परीक्षा दिनेबेलासम्म पनि वनकाइँला यसै गथ्र्यो ।खमटुङ्को माघे जाडोमा दाजुहरू घरमा बसेर पढिरहँदा वनकाइँला घरमुनिको खनियाको रुखमा चढेर गीत गाउँदै पढ्थ्यो । वनभित्र एक्लै हराउँथ्यो । नयाँ र अनौठा ढुङ्गाहरू भेटे लगाएको लुगाकाढेर त्यसैमा पोको पारेर घर ल्याउँथ्यो । पानीमिलबाट चोरेर ल्याएको छिनो र हथौडा बोकेर छर्छरेका भिर—पहरा चाहथ्र्यो र ढुङ्गामा कलात्मक चित्रहरू कोर्दथ्यो । काठमा बुट्टा भर्दथ्यो । झरीमा रुझ्दै ऐसेलु, काफल र चौतारी पेटभर खान्थ्यो । सन्ध्या जगाउने बेलासम्म पनि वनकाइँला वनमै हुन्थ्यो । घरबाट आमाले गाली गरेपछिमात्र लुरुक्क फर्किन्थ्यो ।वनकाइँला वनमा मृगका पाठापाठीहरूसँग खेल्थ्यो । पत्याउनुभएन ? धेरेपटक उसले मृगका पाठापाठी लिएर घर आएको छ । बाख्रा चराउँदा थकाइ लागे ओढारमा वरिपरि बाख्राजम्मा गरेर बीचमा निदाउँथ्यो । घरमा बाख्राका पाठापाठी र बिरालाका बच्चालाई काखमै लिएर निदाउँथ्यो । कोही पाहुनाले खाने कुरा ल्याइदिए भने बिरालाका बच्चाहरूस्ँगै बाँढेर खान्थ्यो । सानो छँदा दुःख दिएमा उसकी आमा कोक्ल्याङ्चरीको गुँड देखाइदिन्छु भन्दै फुल्याउँथिन् ।घरमा दिदी—बहिनीहरू नभएकोले आफ्नी आमा परसर्दा वनकाइँला बिहानै उठेर दैलोकुचो गर्दथ्यो । भात पकाउँथ्यो र सबैलाई खुवाउँथ्यो । खाना खाइसकेपछि भाँडा माझेर कामकाजी महिलाझैं फुर्सदमा स्कुल जान्थ्यो । पढाइमा चासो नदिए पनि कक्षामा सधैं उत्कृष्ट हुन्थ्यो । उसको ध्यान पढ्नुभन्दा पनि साथीहरू जम्मा गरेर वन चहार्नु, उट्पट्याङ् गरेर सबैलाई हँसाउनु र शिक्षाकहरूको कार्टुन बनाउनुमा हुन्थ्यो । हेडमास्टरको कार्टुन बनाएकोमा उसले कैयन्पल्ट सजाए पायो ।अभाव भन्ने कुरा उसले कहिल्यै केही कुराको गरेन । किनकि जति पाउँथ्यो त्यसैमा खुसी हुन्थ्यो । खाली खुट्टा एउटा ठूटे सर्टको भारमा वनमा तरुलका बेला खोज्दै हिड्थ्यो । मान्छेको संसरमा भन्दा प्रकृतिको संसारमा हावाजस्तै उड्न रुचाउँथ्यो । बाँसका हाँगाहरूमा पिङ् खेल्थ्यो, सुपेलाको फिरफिरे उडाउँथ्यो । गोजीभरी काफल, खिलुवा र कटुँसका दाना बटुली एक्लै आफैसँग जोर—बिजोर खेल्थ्यो । पुरेनीको लहराको पानी पिउँथ्यो । रुखका टोड्काहरूमा न्याउली चरी, रानी चरी र सुगाका गुँडहरूमा हात छिराउँथ्यो ।वनमा रमिरहेको वनकाइँला घरमा बोलाएपछि खुर्रर्र दौडिदै घरनेर आइसकेपछि मात्र हजुर भनेर कराउँथ्यो । वनसँग प्रकृतिसँग नजिक हुँदाहुँदै उसले सहजै उडेका चराहरू र कालिजका चल्ला छोप्न माहिर भइसकेको थियो । गाउँमा छादासम्म वनकाइँला आफ्नो धेरैजसो समय वनपाखामा घुमेर नै बिताउँथ्यो ।
पुस—माघको मौसम । लेकको टिट्याउने जाडो । शनिबारको दिन थियो क्यार । सात कक्षामा पढ्थ्यो उसले । सधैंझैं बिहानै उठेर चिया खाइसकेपछि आधा च्यातिएको जाँगे लाएर एक हुल बाख्रासहित वनकाइँला गडौलेको वनतिर लाग्यो । बाख्रा चराउँदै खेतको पुच्छार पुग्यो, जहाँ कालीजका एकहुल चल्लाहरू माउसँगै चरिरहेका थिए । उसले एकएक गर्दै कालीजका चल्लाहरूलाई टिसर्टभित्र हुलिदियो । भाग्लान् भन्ने डरले टिसर्टको तल्लो भाग बाँधिदियो । उसले दशवटा कालिजका चल्ला समात्यो । र, बाख्रा लिएर घर फर्कियो ।वनकाइँलाकी हजुरआमा धार्मिक स्वभावकी थिइन् । कालिजका चल्ला छोपेर ल्याएको देखेर उसलाई निकै गाली गरिन् । हजुरआमाको मुखबाट निस्केको पहिलो वाक्य थियो ‘यो वनकाइालो जहिले पनि वनमा डुलिीहन्छ’ । हजुरआमाले ‘वनकाइँला’ भनेर गालीगर्दा कताकता ऊ खुसी भयो । त्यो दिनसम्म उसलाई सबैले ‘चिभेचरो’ भनेर गाली गर्थे । हजुरआमाले गाली गरिसकेपछि चल्लाहरूलाई लगेर उसले वनमै छोडिदियो । त्यसको करिब एक महिनापछि घरमुनि कालीजको एउटा उड्नसक्ने चल्ला आयो । यसपटक पनि उसले सजिलै त्यो चल्लालाई समातेर घर ल्ययो । यो पटक भने हजुरआमाले उसलाई गाली गरिनन् बरु यो वनकाइँलै हुने भो, बाउले जस्तै दुःख पाउने भो भनेर चिन्ता गरिन् । किनकि वनकाइँलाका बा पढेर पनि जागिर खान नपाएपछि बेरोजगार थिए । उसले पछिमात्र थाहा पायो उसका बा घरको दुःख सम्झेर विधवा आमालाई एक्लै छोडेर हिड्न नसक्दा पढ्न नपाएका रे ! पछि रुके भट्टराई भन्ने सामन्ती काङ्ग्रेसले अस्थायी रूपमा पढाउँदै आएको जागिर पनि मार्ने धम्की दिएर छोडेका रे ! अहिले पनि कहिलेकाहीँ बाटोमा एक्लै हिँड्दा उसलाई रुकेप्रति ईख जागेर आउँछ ।अँ कुरा कहाँ पुग्यो रे ? यो पटक उसलाई हजुरआमाले गाली गरिनन् । त्यसदिनदेखि कताकता उसलाई आफ्नो शिवहरि भन्ने नाम मन पर्न छोड्यो । त्यसदिनदेखि उसले अरूलाई आफ्नो परिचय गराउँदा पनि वनकाइँला भनेरै परिचय गराउन थाल्यो । कतिले उसलाई घोच्याउन बनकाइँलो भनेर पनि होच्याउथे । तर, उ कहिल्यै आफ्नो नाम वनकाइँला हो भन्न हिच्किचाएन बरु छाति फुलाएर ‘मेरो नाम वनकाइँला’ भन्थ्यो । यसरी विस्तारै कतिपयलाई त उसको वास्तविक नाम नै थाहा नहुने अवस्था पनि आउन लाग्यो । सहरमा पनि ऊ आजभोलि ‘वनकाइँला’ कै नामले चिनिन्छ ।
आजभोलि पनि वनकाइँला तपाइँको सहरमा छ । उसको सहर भने पुरानो तपस्वी जस्तो लाग्ने पहाडको टाकुरीमा रहेको वस्तिमा छ, जसको पुछारमा रिडीखोला एकोहोरो बगिरहेछ भने शिरमा गोखुङ्गालेक आफ्ना पुस्तौनी गन्दै झोक्र्याइरहेछ । रेसुङ्गाले सामुन्नेमा तरुनी पाणेनिभूमिलाई चिहाइरहेछ । हिमहरूको गिरी धौलागिरी आफ्नो अर्धनग्न काया ऐनामा हेरिरहेछ । ऊ यो सहरमा पनि खोलातिरको बयरघारी, अमिलेको चुट्का, झाम्रे, झिर्वासको बालुन र सोरठी सम्झिरहेछ । सराएँमा एक्लै रमाइरहेछ । यो सहरमा त उ एउटा भाडावाल घरवास नभएको सरणर्थी मात्र हो ।तपाइँलाई अचम्म लाग्नसक्छ । पाजी वनकाइँला सहरमा बसेर गाउँ बनाउने कुरा गर्छ । गाउँका धार्मिक तथा पर्यटकीय स्थलहरूको इतिहास खोतल्छ । रोपाइँ र दाइँमा खेलेको कुरा गर्छ । उजेलीसँगै भातपकाउनेबारी खेलेको सम्झिन्छ । भाँडाकुटी र बिहेबारी खेलेको सम्झिन्छ । मादल र सारङ्गी बोकेर ‘विटुलो बाहुन’ हिँड्छ । पुस पन्ध्रको कुहिनासम्म चुहिने खाजा सम्झिन्छ ।थुक्क वनकाइँला यो सहरमा सपना देखेर बिहानि सपना कमाउनुबाहेक तँ के गर्न सक्छस् ? ऊ छाति ठोकेर भन्छ ‘म गाउँ जान्छु, जहाँ मेरा बाआमा र हजुरआमाहरू भुटेको मकै र मोही लिएर मेरो स्वगतमा कुरिरहेछन् । हो म त्यहीँ जान्छु । सहर मेरो होइन । गाउँमा मेरी ‘वनकाइँली’ पर्खिरहिछ ।’
