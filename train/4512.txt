उज्ज्वल कुन्दन ज्यापू नेपालका एक व्यङ्ग्य-चित्रकार एवम् कलाकार हुन्।
उनको जन्म वि.सं. 2010 मा काठमाडौंं महानगरपालिकाको न्हुसाल झोछेँमा भएको थियो। उनको ठूलो आन्द्रामा क्यान्सरका कारण वि.सं. 2070 भाद्र 8 गते शनिबार राती 12.00 बजे निधन भयो।
उनले पैतृक विरासतकै रूपमा कलाकारिता अपनाएका थिए। पिता मूर्तिकलामा परिचित भए पनि ज्यापूको विशेषता भने कार्टुनमा देखिएको थियो। 2036को जनमत सँग्रहपछि पञ्चायतकालीन समयमा पनि विभिन्न साप्ताहिक पत्रपत्रिकामा कार्टुन बनाएका थिए। त्यसैगरी केही समय गोरखापत्रको सह-प्रकाशन मधुपर्कमा केही समय रेखाचित्रसमेत बनाए। यसका साथसाथै विभिन्न स्वास्थ्य, शिक्षा आदि विषयका पाठ्यपुस्तक र पत्रपत्रिकामा पनि उनका सिर्जनाले स्थान पाएका थिए। उनले केही वर्ष तत्कालीन शाही नेपाल चलचित्र संस्थानमा कला निर्देशक पदमा पनि काम गरेका थिए। उनी एकताका कार्टुन पत्रिकाको रूपमा चर्चित युव कलाकार समुहले प्रकाशन गर्ने भाँडभैलो गाईजात्रे पत्रिकाको स्थापनाकालका सम्पादक थिए। उनले राष्ट्रिय कला प्रदर्शनीमा प्रथम पुरस्कार पनि पाएका थिए।
