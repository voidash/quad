मेचीनगर नगरपालिका पूर्वी नेपालको मेची अञ्चल अन्तरगतको झापा जिल्लाको पूर्वी भागमा अवस्थित नगरपालिका हो । झापा जिल्लाका दुई प्रमुख बजारहरू काँकडभिट्टा र धुलावारी मिलाएर बनेको मेचीनगर पूर्वी नेपालको प्रमुख उध्योग तथा वाणिज्य केन्द्र हो। यस नगरपालिका अन्तरगतको काँकडभिट्टा नाका नेपालको भारत तथा बङ्गलादेश सँग ब्यापार गर्ने एक प्रमुख नाका हो ।
वि.सं. 2054 को पहिलो चुनावमा नेकपा का रविन कोइराला र चन्द्र भण्डारी क्रमशः नगरप्रमुख र उपप्रमुखमा निर्वाचित भई 2059 को असार मसान्तसम्म बहाल रहनु भयो। वि.सं. 2060 असोज 14 गते कल्यान खड्का र जितन राजवंशी क्रमशः नगरप्रमुख र उपप्रमुख मनोनित भई 2061 असार मसान्तसम्म बहाल रहनु भयो। पूर्वाञ्चलकै हङकङ्ग बजारले चर्चित धुलावारी नगरोन्मुख गाविस र पूर्वको मुख्यद्वार मानिएको काँकरभिट्टा नगरोन्मुख गाविसलाई एकैठाउँमा गाभेर र धाइजन, दुहागढी, ज्यामिरगढी र बाहुनडाँगी गाविसका केही भाग समेटेर नेपाल भारतको सिमाना मेची नदी तथा मेची अञ्चलकै नामबाट "मेचीनगर नगरपालिका" नामकरण गरी वि.सं. 2053 माघ 11 गते नगरपालिका घोषणा भएको हो। तर यस क्षेत्रहरू समेटिएर नगरपालिका भएता पनि काँकडभिट्टाका केही क्षेत्रहरू बाहेक खासै अन्यत्र विकास गर्न सकेको छैन । एकीकृत सम्पत्ति कर लिने पहिला नगरपालिकाहरूमा पर्ने यस नगरले चर्को कर असुलेता पनि त्यस अनुसारको विकास भने गर्न नसकेको स्थानीयहरूको गुनासो रहेको छ । भ्रष्टचार र अनियमितताले जेलिएको यस नगरमा जग्गा खरीद लगायत केही मुद्दाहरू परेता पनि नागरिकता वितरण लगायतका अनियमितताहरूमा छानबिन गर्नुपर्ने स्थानीयहरू बताउँछन् । यस क्षेत्रमा भारतीय मूलका मानिसहरूको बसोबास रहेको छ, जसमध्ये धेरैको दोहोरो नागरिकता पनि रहेको छ, जसको पनि छानबिन हुनु जरूरी छ । केही व्यापारीहरू भारतीय दूताबासबाट भारतीय नागरिकलाइ अन्य देशहरूमा ब्यापार गर्ने अनुमति लिएको कार्ड बोकी नेपाली नागरिकता देखाइ धज्जी उडाइरहेका पनि देखिने यस क्षेत्रका जनताहरूको गुनासो छ ।
नेपालको बि.स. 2068 को जनगणना अनुसार मेचीनगर नगरपालिकाको जनसंख्या 57,545 रहेको छ।
कुल पाँच हजार 7 सय 72 हेक्टर क्षेत्रफलमा फिंजिएको उक्त नगरपालिकाको पूर्वमा मेची नदी, पश्चिममा धाइजन र दुहागढी, उत्तरमा बाहुनडाँगी र दक्षिणमा ज्यामिरगढी गाविस पर्दछन्। कुल 22 हजार 3 सय 48 घरधुरी र 52 हजार 7 सय 55 जनसंख्या छ। नगरपालिकामा हिन्दू, किरांत, बुद्ध, श्रीकृष्ण प्रणामी, मुस्लिम, शैव, वैष्णव, साई, यशु तथा मानव धर्म मान्नेको वाहुल्य पाइन्छ। नेपाल अधिराज्यमा मात्र नभएर विश्वमै लोपोन्मुख किसान जाति यो नगरमा मात्र पाइन्छ। धिमाल, दनुवार, मेचे, थारू चौधरी, सुनुवार, राई, लिम्बु, भोटे, तामाङ्ग, शेर्पा, नेवार, मगर, गुरुङ्ग, भुजेल, राजवंशी, जोगी, ब्राम्हण, क्षेत्री, माझी र कुमाल जातिको बसोवास रहेको उक्त नगरमा छ। 
पर्यटकीय आकर्षण बनेको पातालगङ्गा, बौद्ध गुम्बा, विश्वनाथ मन्दिर, पञ्चमुखी, हनुमान मन्दिर, दुर्गा मन्दिर काँकरभिट्टा क्षेत्रमा र काली मन्दिर पशुपतिनाथ मन्दिर, कृष्ण प्रणामी मन्दिर, राधास्वामी सतसंग, मस्जिद, चर्च धुलावारी क्षेत्रमा छन्। 
ढाँचा:नेपालका नगरपालिकाहरू

