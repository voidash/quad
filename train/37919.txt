
कुनै पनि प्रकारको क्रिकेटमा 10,000 रन पूरा गर्नुलाई एक महत्त्वपूर्ण उपलब्धि मानिन्छ । सन् 1994 मा वेस्ट इन्डिजका डेसमन्ड हेन्सले एकदिवसीय अन्तर्राष्ट्रिय क्रिकेटबाट सर्वाधिक जम्मा 8,648 रन बनाएर सन्यास लिए । वहाँको यो किर्तिमान 4 बर्षपछि भारतका मोहम्मद अजहरुद्दीनले तोड्न सफल भए । अजहरुद्दीनको यो रेकर्ड पनि उनकै समकक्षी सचिन तेन्दुलकरले सन 2002 को अक्टोबरमा भेट्टाउन सफल भए । त्यसको एक वर्षपछि, घरेलु मैदानमा अस्ट्रेलिया विरुद्धको शृङ्खलामा तेन्दुल्कर एकदिवसीय क्रिकेटमा 10,000 रन पूरा गर्ने पहिलो खेलाडी बन्न सफल भए । 2015 को अक्टोबर सम्ममा, 6 राष्ट्रका 11 जना खेलाडीहरूले 10,000 रनको कोसेढुङ्गा पार गरिसकेका छन् । यीमध्ये 4 जना खेलाडीहरू श्रीलङ्का र 3 जना भारतका छन् । यस्तै पाकिस्तान, अस्ट्रेलिया, वेस्ट इन्डिज र दक्षिण अफ्रिकाका एक एक खेलाडीले 10,000 रन पुरा गरेका छन् । बङ्गलादेश, इङ्गल्यान्ड, न्युजिल्यान्ड र जिम्बाब्वेका कुनै पनि खेलाडीले एकदिवसीय अन्तर्राष्ट्रिय क्रिकेटमा 10,000 रन पुरा गर्न सकेका छैनन् ।
10,000 रन पुरा गर्न भारतका सचिन तेन्दुलकरले सबैभन्दा कम र श्रीलङ्काका माहेला जयवर्दनेले सबैभन्दा बढी इनिङ लगाएका छन् । तेन्दुल्करको नाममा अन्य धेरै किर्तिमान रहेका छन् जस्तैः सर्वाधिक शतक, सर्वाधिक अर्ध शतक । सौरभ गांगुली 10,000 रन पूरा गर्ने दोस्रो खेलाडी हुन् । उनले सबैभन्दा छोटो समयमा 10,000 रन बनाउन सफल भए । उनलाई 10,000 रन पूरा गर्न मात्र 10 वर्ष र 317 दिन लागेको थियो । राहुल द्रविड यो कोसेढुङ्गा पार गर्ने तेस्रो भारतीय खेलाडी हुन् । यस्तै ब्रायन लाराले लगाएको 16 वर्ष 17 दिन 10,000 रन पुरा गर्न लागेको सबैभन्दा धेरै समय हो । 2015 को अक्टोबर सम्ममा एकदिवसीय अन्तर्राष्ट्रियमा सर्वाधिक रन बनाउने खेलाडीको सूचिमा सचिन तेन्दुल्कर 18,426 रन सहित पहिलो र श्रीलङ्काका कुमार संगाकारा 14,234 रन सहित दोस्रो स्थानमा छन् । श्रीलङ्का कै तिलकरत्ने दिलशान 10,000 रन पुरा गर्ने पछिल्लो खेलाडी हुन्  र 10,000 रन पूरा गरि अहिलेसम्म सक्रिय खेलाडी पनि दिलशान मात्रै हुन् अन्य सबै खेलाडीले खेल जीवनबाट सन्यास लिइसकेका छन् ।
