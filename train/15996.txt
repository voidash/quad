साल वृक्ष Shorea robusta, जसलाई तराईमा शखुवा पनि भन्ने गरिन्छ Dipterocarpaceae कुल: मा पर्ने ठूला पात भएको वृक्ष हो । 
यो वृक्ष भारतीय उप महाद्विपका वनहरुमा प्राकृतिक रुपमा फैलिएको छ । हिमालयको दक्षिणी भेग, पूर्वमा बर्मा देखि बङ्गलादेश, भारत, नेपालको सम्पूर्ण तराई क्षेत्र, विशेष गरि चुरे पहाड को क्षेत्र र भारतको विभिन्न उपउष्णप्रदेशीय क्षेत्रमा फैलिएका वनहरुमा साल वनको प्रधान वृक्षको रुपमा पाईछ ।भारतमा आसाम, बङ्गाल, उडिसा, झारखणड, पूर्वी घाट पर्वत सृंखला र विंध्य पर्वतीय क्षेत्र सम्म फैलिएको छ । नेपालका संरक्षित क्षेत्रहरु जस्तै चितवन राष्ट्रीय निकुन्ज, बर्दिया राष्ट्रीय निकुंज, शुक्लाफाँट राष्ट्रीय निकुंज आदिमा सालका रुखका घना वन हरु छन । भित्री तराईका होचा पहाडहरुमा पनि सालका वृक्षहरु पाईन्छन । 
साल मध्यम वा सुस्त गतिमा विकास हुने वृक्षको प्रजाति हो । यसको ऊचाई 30 मीटर देखि 35 मीटर र वृक्ष स्तम्भको व्यास 2 देखि 2.5 मीटर सम्म हुने गर्छ । पातहरु 10 देखि 25 से मी लामा र 5 देखि 15 से मी चौडा हुन्छन । पानी प्रशस्त पर्ने ठाउँहरुमा सालको वृक्ष सदावहार वृक्ष हो, सुख्खा ईलाकाहरुमा भने बर्षा नहुने समयमा सालको पात झर्ने गर्छन । पात झर्ने समय फागुन देखि बैशाख सम्म हुने गर्छ भने पुन: पात पलाउने समय भने बैशाख देखि असार सम्म हुने गर्छ । नेपालको झापामा यो वृक्षको फागुनमा पात झर्ने गर्छ बैशाख को अन्य तिर पुन: पात पलाउने गर्छ । 
हिन्दु धर्मको मान्यता अनुसार सालको वृक्ष भगवान बिष्णु द्वारा मन पराईने बृक्ष हो । यसलाई विभिन्न क्षेत्रमा भनिने नामहरु जस्तै साल, शाल, शखुवा आदि सँस्कृत भाषा को 'शाल' बाट आएको हो जसको अर्थ 'घर' हो, यसको अर्थ के बुझिन्छ भने यो घर बनाउन प्रयोग हुने काठ को रुपमा प्रयोग हुने गरेको थियो । सँस्कृतमा यसका अन्य नामहरु पनि छन, जस्तै अस्वकर्ण, चिरपर्ण, सर्जा आदि ।
भारतबर्षका प्राचीन शास्त्र हरुमा कहिलेकाहिँ सालको रुखलाई अशोका को रुख सँग भ्रमपूर्ण तरिकाले एउटै मान्ने गरेको पाईन्छ । 
बुध्द धर्मको मान्यता अनुसार माहारानी मायाले नेपालको लुम्बिनीमा साल वा अशोका को वृक्ष मुनी यसको हाँगो समाउँदै गौतम बुध्दलाई जन्न दिएकी थिईन । जब यो घटना घट्यो, त्यतिबेला माहारानी माया, उनलाई जन्म दिनकोलागि बुध्दको हजूरवुवा को राज्य तिर जाने बाटोमा थिइन । । यो पनि भनिन्छ कि बुध्दका ओछ्यान वरिपरिका 4 जोडि सालका रुख हरु एक्कासि सेता भए र मरे । 
जैन धर्म अनुसार 24औं तिर्थकरा, महावीर ले सालको रुख मुनी निर्वाण प्राप्त गरेका थिए । 
काठमाण्डौं उपत्यकाका विभिन्न मन्दिरहरुमा साल वृक्षको काठहरु प्रशस्त प्रयोग भएको भेटिन्छ जस्तैन्यातपोल । यहाँ र अन्य मन्दिरहरुमा सालको काठमा कुँदिएका हस्त चित्र कलाहरु प्रसिद्ध छन । 
साल, नेपाल र भारतकोलागि एउटा महत्वपूर्ण कडा काठको श्रोत हो । यो भर्खरै काट्दा हल्का रँगको हुन्छ तर पछि समय बित्दै जाँदा गाडा कलेजी रँगको बन्छ । यसको काठ खोटोयुक्त र बलियो हुन्छ, निर्माण कार्यमा यसको असाध्यै महत्व हुने गर्छ यद्दपी यसलाई रन्दा लगाएर सम्माउन र रँगरोगन गरेर टलकाउन भने त्यति उपयुक्त हुँदैन । नेपालको तराईमा यसलाई घरको खम्बा, ढोका र झ्यालको फ्रेम, घरको छानाको कैंची,सिँडि,गोरुगाडा, हलो, हरिस, फर्निचर र अन्य धेरै कामकोलागि सालको काठ प्रयोग गरिन्छ । 
सालका पात टपरी र दुना बनाउन प्रयोग गरिन्छन । पान पोको पार्न, चना, चटपटे, पानीपुडी आदि खानकोलागि पनि सालको पातको प्रयोग गरिन्छ । विवाह, पूजा, भोज भतेर आदिमा पनि टपरी र दुनाको प्रयोग प्रशस्तै गरिन्छ । प्रयोग पछि फ्याँकिएका पात हरु बाख्रा गाई आदिले खाने गर्छन । यसरी सालको रुखले नेपाल र उत्तरी भारत लाई स्टाइरोफोम तथा प्लास्टिक बाट हुने प्रदुशण बाट धेरै हद सम्म बचाएको छ । 
सालको खोटो पनि जम्मा गरिन्छ जसलाई सालधूप भनिन्छ । यो पूजा पाठमा धूपको रुपमा प्रयोग गरिन्छ । सालधूप आरुर्वेद मा औषधिको रुपमा पनि प्रयोग गरिन्छ ।
सालको फूल फागुन चैत्र तिर जमीनमा ठूलो मात्रामा खस्ने गर्छ । मानिसहरु यसलाई जम्मा गर्छन । यसको फल पेलेर निस्कने तेलको दियो जलाउने वा साबुन निर्माण आदि जस्ता औद्योगिक प्रयोग पनि गरिन्छ । 
पिपलको रुखले समेटिएको सालको रुख
पुरानो सालको पात
लटरम्म फूलेको रुख
