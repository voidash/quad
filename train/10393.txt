गाईघाट अथवा त्रियुगा नगर पूर्वाञ्चल विकास क्षेत्रको सगरमाथा अञ्चलमा रहेको उदयपुर जिल्लाको सदरमुकाम हो। गाईघाट त्रियुगा नगरपालिकाको उदयपुर जिल्लाकाे केन्द्रिय शहर हो, तर समग्र नगरपालिकालाई नै गाईघाट वा त्रियुगा नगरको नामबाट चिनिन्छ।
पूर्वी नेपालको उदयपुर उपत्यकाको उदयपुर जिल्लामा रहेको त्रियुगा नगर द्रुततर गतिमा विकास भईरहेको नगर हो । यो भित्री मधेशमा पर्दछ । उदयपुर जिल्लाको सदरमुकाम रहेको त्रियुगामा सबै जिल्ला स्तरीय कार्यलयहरूका साथै क्याम्पस विद्यालय तथा अस्पतालहरू समेत रहेका छन्।
वि. सं. 2053 साल चैत 13 गते गाईघाट, देउरी र भुमरसुवा गाविसहरुलाई मिलाएर यो नगरपालिकाको स्थापना भएको हो। वि. सं. 2073 फाल्गुन 27 गते सम्म यस नगरपालिकामा 17 वडा रहेका थिए र यो क्षेत्रफलका आधारमा नेपालकै सबैभन्दा ठूलो नगरपालिका पनि मानिन्थ्यो।
स्थानीय तह पुनर्संरचना आयोगले गरेको सिफारिश नेपाल सरकारले अनुमोदन गरी राजपत्रमा वि. सं. 2073 फाल्गुन 27 गते प्रकाशित गरेपछी यस नगरपालिकामा उदयपुर जिल्लाका निम्नलिखित गाविसहरुसमेत समायोजन भएका छन।
यस पश्चात नगरपालिकाको क्षेत्रफल 547.43 वर्ग किमि भएको छ। वि. सं. 2068 सालको जनगणना अनुसार यहाँको जनसँख्या 87,557 रहेको छ। नयाँ विभाजन अनुसार यस नगरपालिकामा 16 वडाहरु रहेका छन।
त्रियुगा नगरपालिकाको पूर्वमा चौदण्डीगढी नगरपालिका, पश्चिममा उदयपुरगढी गाउँपालिका र सप्तरी जिल्ला, उतरमा रौतामाई गाउँपालिका र खोटाङ जिल्ला तथा दक्षिणमा सप्तरी जिल्ला रहेका छन।
यो शहर प्रसिद्द उदयपुर उपत्यकामा छ। पहिला उदयपुर जिल्लाको सदरमुकाम उदयपुरगढीमा हुने गर्थ्यो जुन इतिहासमा सेन राजवंशको सत्ता केन्द्र थियो। पछि सदरमुकाम गाईघाट सारिएको हो। यो शहर त्रियुगा नदीको किनारमा स्थित हुनाले यसको नाम त्रियुगा नगरपालिका राखिएको हो।
मध्य दक्षिण नेपालको यो भित्री मधेश वा भित्री तराईको भविष्य उज्जवल मानिएको छ। उदयपुरगढी पहाडमाथि छ भने गाईघाट उपत्यका समतलमा पर्छ। पूर्वी नेपालमा उदयपुर उपत्यका सबैभन्दा ठुलो उपत्यका हो; साथै यहाँको प्राकृतिक सौन्दर्य पनि आकर्षक छ। बरुवा र त्रियुगा नदी यो नगर हुँदै बग्छन भने यस नगरको उत्तर र दक्षिणतर्फ क्रमश: महाभारत र चुरे पर्वत श्रृङ्खला रहेका छन ।
यस उपत्यकाको पूर्व तिर कोशी नदी बग्छ जुन नेपालको सबैभन्दा ठुलो नदी हो। कोशी नदीमा 80 प्रजातिका माछाहरू लगायत साथै दुर्लभ घडियाल गोहि तथा ग्यांगेटिक डल्फिन पनि पाइन्छन। कोशी नदीको मध्यमा एउटा टप्पु छ जुन वन्यजन्तुहरूको लगि सुरक्षित गरिएको छ। यो टप्पु एक प्रकारको पानी भैसी को घर पनि हो। कोशी टप्पु वन्यजन्तु आरक्ष अन्तर्राष्ट्रिय महत्व राख्ने भूमि हो। मुख्यत: लोपोन्मुख अवस्थामा रहेका अर्ना हरू पाईने यो आरक्षमा अन्य 20 प्रकारका साना ठूला जनावरहरू जस्तै: हरिण, रतुवा, नीलगाई, बँदेल, बाँदर, अजिंगर आदि जनावरहरू पाइन्छन। यसलाई 1987 मा रामसार क्षेत्र घोषित गरिएको थियो। यो टप्पू क्षेत्र 280 प्रजातिका चराचुरङ्गीहरूको घर पनि हो ।
यस नगरपालिकाले हरेक जातजाति र भाषाभाषीहरुको आस्था अनुरुप विभिन्न मठमन्दिर र थानहरुको सुरक्षा गर्दै आईरहेको छ जसले ऐतिहासिक, धार्मिक एवं दर्शनीय स्थलको रुपमा पर्यटकीय संभावना बोकेका छन। यी पवित्र सम्पदाहरुलाई निम्नानुसार वर्गीकरण गर्न सकिन्छ।
यो शहरमा स्थानिय स्तरका विभिन्न वित्तीय संस्था खुलेका छन्। राष्ट्रिय स्तरका बैंकहरुले पनि आफ्नो शाखा कार्यालय खोलेर सेवा प्रदान गर्दै आईरहेका छन। नेपाल बैंक लिमिटेड, राष्ट्रिय वाणिज्य बैंक लिमिटेड, कृषि विकास बैंक लिमिटेड, ग्लोबल आईएमई बैंक लिमिटेड, एन अाइ सी एसिया बैंक लिमिटेड, नेपाल इन्भेष्टमेण्ट बैंक लिमिटेड, सिभिल बैंक लिमिटेड आदि बैंकहरुको शाखा कार्यालय गाईघाटमा छन।
सगरमाथा राजमार्ग ले त्रियुगा नगरलाई पूर्व-पश्चिम राजमार्ग को कदमाहामा जोड्छ। त्रियुगालाई देशका मुख्य मुख्य शहरहरुमा यातायात सञ्जाल मार्फत जोड्ने मार्ग पनि यहि हो। सगरमाथा राजमार्गले गाईघाटलाई उत्तर तर्फका पहाड़ी जिल्लाहरू खोटाङ, ओखलढुङ्गा र सोलुखुम्बुसंग जोड्छ। बेल्टार हुदै पुर्वमा धरान र कटारी हुदै पश्चिममा सिन्धुली पुगिने गरी पूर्व-पश्चिम राजमार्गको वैकल्पिक खण्डको रुपमा विकास भएको सडक पुर्वाधार पनि त्रियुगा नगर हुदै जान्छ।
नगर भित्र आवत जावत गर्न निजी सवारीसाधनको रुपमा साईकल र मोटर-साईकल अत्याधिक प्रयोग हुन्छन। नगर भित्र टेम्पो, ट्याक्सी, अटो, रिक्शा, मिनि बस जस्ता भाडाका सवारीसाधन सञ्चालित छन। छोटो तथा लामो दुरीका सार्वजनिक सवारीसाधन दैनिक सञ्चालन हुनाले देशका प्रमुख शहरहरु बाट/सम्म सजिलै यात्रा गर्न सकिन्छ।
राष्ट्रीय समाचार पत्रहरु जस्तै कान्तिपुर, द काठमांडू पोस्ट, अन्नपूर्ण पोस्ट, द हिमालयन टाइम्स, नागरिक, रिपब्लिका, गोर्खापत्र आदि बिहान बिहानै उपलब्ध हुन्छन्। क्षेत्रीय टेलिभिजन जस्को नाम जी-म्युजिक हो यहाँबाट केबलको माध्यमले प्रसारित गरिन्छ। यहाँ केबल टेलिभिजन सेवाहरु पनि उपलब्ध छन। यहाँबाट कयौं क्षेत्रीय समाचार पत्रहरु दैनिक, साप्ताहिक या मासिक आधारमा प्रकाशित हुन्छन। माझखड्का, त्रियुगा पोस्ट, बरुआ टाइम्स, उदयपुर पोस्ट आदि यहाँ बाट प्रकाशित हुने समाचार पत्र-पत्रिका हुन्। यहाँ एफएम स्टेशनहरु पनि छन जहाँबाट मनोरंजनका साथै समाचारहरु पनि प्रसारित भई रहन्छन। यहाँबाट प्रसारण भइरहेका एफएम हरु यस प्रकार छन:
यस बाहेक कान्तिपुर एफएम, इमेज एफएम तथा सप्तकोशी एफएम प्रष्टसँग सुन्न सकिन्छ।
यो शहरमा नेपाल टेलिकमको तार तथा तार-रहित टेलिफोन र फ्याक्स सेवा उपलब्ध छ भने एनसेल र युटिएलले तार-रहित टेलिफोन सेवा दिंदै आएका छन। नेपाल टेलिकम र एनसेलको थ्री जी इन्टरनेट नेटवर्क रहेको शहरमा ब्रोडलिङ्क, वर्ल्डलिङ्क, सुविसु आदिको इन्टरनेटको सुविधा पनि उपलब्ध छ।
यस नगरमा रहेको उदयपुर सिमेन्ट उद्योग लिमिटेड नेपालको सबै भन्दा ठूलो सिमेन्ट उद्योग हो। 2045 सालमा जापान सरकारको आर्थिक तथा प्राविधिक सहयोगमा निर्मित यस उद्योग नगरपालिकाको वडा नं. 11 जलजले को बनक्षेत्रमा अबस्थित छ। आवश्यक चुन ढुङ्गा भने नगर क्षेत्र बाहिर उदयपुर जिल्लाकै उत्तरी भेग को सुकौराबाट रोपवे मार्फत ढुवानी गर्न पुर्वाधारहरु बनाईएको छ।
