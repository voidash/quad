
ठूलो वनबकुल्ला बकुल्लाको प्रजातिको चराको हो । यो चरा नेपाल लगायत भारतको हिमाली क्षेत्रहरू, उत्तरपूर्वी बङ्गलादेश, बर्मा तथा भुटानमा पाइने गर्छ । अन्तरराष्ट्रिय प्रकृति संरक्षण संघको रातो सूचीमा यसलाई खतराको अवस्थामा सूचिकृत गरिएको छ ।
ठूलो वनबकुल्लाको शरीरको माथिल्लो भाग गाढा खरानी रङ्ग हुन्छ । यसको घाँटी लामो र गाढा रङ्गको तथा टाउको पनि गाढा रङ्गको नै हुन्छ । यसको चुच्चो करिब 15.2–17.6 सेमी लामो र कडा खालको हुन्छ । यसको खुट्टा कालो-कालो रङ्गको र 17.1-21.6 सेमी लामो हुन्छ ।
ठूलो वनबकुल्ला नेपालको केही भूभाग लगायत भारतको हिमाली क्षेत्रहरू, उत्तरपूर्वी बङ्गलादेश, बर्मा तथा भुटानमा पाइने गर्छ । यो चरा भुटानमा पुनात्साङ्ग छु नदी, फो-छु नदीको तोवाङ गेओगमा अवस्थित किनार, कामी छु नदी, तल्लो खेङ तथा मगेछु मा पाइने गर्छ ।
