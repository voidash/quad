सुरज विश्वास जनआन्दोलन-2मा शहादत प्राप्त गर्ने शहीद हुन्। 'पढेर के गर्नु, जागीर पाइने होइन,' परिवारले पढ्न कर गर्दा चञ्चल र घुमन्ते स्वाभावका सुरजको सधैं एउटै जवाफ हुन्थ्यो, 'सोर्सफोर्स चल्दैन, गरीबलाई कसले चिन्छ र जागीर खानु?'यस्तो लघुताभाषले सताएर 6 कक्षा पढ्दा-पढ्दै स्कूल छाडेका थिए सुरजले। उनी भद्रपुर-9 चन्द्रगढीका स्थायी बासिन्दा थिए।2063 वैशाख 6 गते सरकारी फौजको गोली लागेर उनी सहीद भएका हुन्।त्यस दिन सदरमुकाम चन्द्रगढीमा भेला भएका आन्दोलनकारी चारैतिर फैलिएर नाराबाजी गरिरहेका थिए। सरकारी कार्यालयभित्र छिर्न नदिन जिविसद्वारमा काँडेतार बारिएको थियो। सुरक्षाकर्मी तैनाथ थिए। आन्दोलनकारीहरू भने जसरी भए पनि भित्र पस्न ठेलमठेल गरिरहेका थिए।
भीड थाम्न नसकेपछि सरकारी फौजले अश्रुग्यास हान्न थाल्यो। त्यसबेला सुरज पाइपबाट पानी छ्यापेर त्यसको प्रभाव कम गर्न तल्लीन थिए। 
लगातार ठेलमठेलपछि दिउँसो 2 बजेतिर जिविसको मूलगेटमा दलहरूको झन्डा गाड्न आन्दोलनकारी सफल भए। लगत्तै सेनाको टोलीले माइकिङ गर्‍यो, 'अब पनि पछि नहटे सोझै गोली चलाईनेछ।'
युवाहरूले त्यसको परवाह गरेनन्। त्यतिखेरसम्म सुरज पानी छ्याप्न छाडेर जुलुसमा मिसिइसकेका थिए। सवा दुई बजेतिर सेनाले एक्कासी भट्ट्ट गोली चलायो। सबै तितरबितर भए। धेरै जिविसभन्दा पूर्व पर्ने रंगशालातिर दौडिए। सुरज पनि त्यतै कुदे।
रंगशालाछेउ पुगेकामात्र थिए, उनी भुक्लुक्कै भुइँमा ढले। सेनाले चलाएको गोली उनको टाउकोमै लागेछ।
घाइतेको उद्धारमा खटिएको झापा रेडक्रस टोलीका अनुसार त्यतिबेलै गोली लागेका राजन गिरीलाई घटनास्थलदेखि अढाई किलोमिटर दक्षिणको मेची अञ्चल अस्पताल पुर्‍याएर फर्कंदा सुरजको प्राण गइसकेको थियो।
प्रत्यक्षदर्शीका अनुसार उनको दायाँ कान छेउबाट गोलीले छेडेको थियो र टाउको क्षतविक्षत थियो।
