
गण्डकी प्रदेश नेपालका सात वटा प्रदेश मध्येको एक प्रदेश हो जसलाई नेपालको संविधान 2072 को मर्म अनुसार हालको आकारमा बिभाजन गरिएको छ ।
नेपालको शासनव्यवस्था सुदृढीकरणका लागि संविधान सभाबाट नेपालको संविधान जारी भयो । यसै संविधान बमोजिम नेपाल संघीय लोकतान्त्रिक गणतन्त्रात्मक राज्य कायम हुन पुग्यो । नेपालको संविधान बमोजिम नेपाललाई 7 प्रदेशमा विभाजन गरियो । यी मध्ये साविकका धौलागिरी अञ्चलका 4 जिल्ला, गण्डकी अञ्चलका 6 जिल्ला र लुम्बिनी अञ्चलको नवलपुरको भू-भाग समेटी कुल 11 जिल्लाको प्रदेश नं. 4 कायम भयो । भौगोलिक रुपमा यस प्रदेशले हिमाल, पहाड र तराई गरी तिनै धरातलीय स्वरुपलाई समेटेको छ । त्यस्तै हावापानीको दृष्‍टिकोणले हेर्दा पनि यस प्रदेशमा नेपालमा पाइने सबै प्रकारको हावापानी विद्यमान रहेको छ ।
भौगोलिक अवस्थितिलाई हेर्दा यो प्रदेश 27°20' उत्तरी अक्षांश देखि 29°20' उत्तरी अक्षांश र 82° 52' पूर्वी देशान्तर देखि 85° 12' पूर्वी देशान्तरका बीच रहेको छ । यस प्रदेशको सबैभन्दा अग्लो भू-भागको रुपमा धौलागिरी हिमाल र होचो भू-भागको रुपमा नवलपुरको त्रिवेणीसुस्ता रहेको छ ।
नेपालको कुल क्षेत्रफल 1,47,181 वर्ग कि.मि. मध्ये प्रदेश नं. 4 ले 21,733 वर्ग कि.मि. अर्थात् 14.66% क्षेत्रफल ओगटेको छ । यसमा प्रदेशको कुल क्षेत्रफलमा हिमाली भू-भाग 5,819 वर्ग कि.मि., पहाडी भू-भाग 14,604 वर्ग कि.मि. र तराई भू-भाग 1,310 वर्ग कि.मि. पर्दछ । यस प्रदेशमा पहाडी भु-भाग बढी रहेको छ । यो प्रदेश नेपाल राज्यको करीब मध्य भागमा पर्दछ । नेपालकै सबैभन्दा ठूलो महानगरपालिकाको रुपमा रहेको पोखरा समेत यस प्रदेशमा रहेको छ ।
यस प्रदेशको सिमाना पूर्वमा 3 नं. प्रदेशका रसुवा, धादिङ्ग र चितवन जिल्ला, पश्‍चिममा प्रदेश नं. 5 का पूर्वी रुकुम, रोल्पा, प्यूठान, गुल्मी, पाल्पा र नवलपरासी र 6 नं. प्रदेशको डोल्पा जिल्ला पर्दछन् । त्यस्तै उत्तरमा चीनको स्वशासित क्षेत्र तिब्बत र दक्षिणमा 4 नं. प्रदेशको पाल्पा जिल्ला र भारतको विहार राज्य रहेका छन् ।
नेपालको संविधान अनुसार नेपालको शासकीय स्वरुप संघीय संरचनामा नेपाललाई 753 स्थानीय तह, 7 प्रदेश र संघीय सरकारको रुपमा विभाजन गरिएको छ । यो विभाजन मध्ये यस 4 नं. प्रदेश अन्तर्गत धौलागिरी अञ्चलका 4 जिल्ला म्याग्दी, मुस्ताङ्ग, पर्वत र बागलुङ्ग, गण्डकी अञ्चलका गोरखा, लमजुङ्ग, मनाङ्ग, स्याङ्गजा, कास्की र तनहुँ एवं लुम्बिनी अञ्चलको नवलपरासी जिल्लाको बर्दघाट सुस्ता पूर्वको भू-भाग नवलपुर गरी जम्मा 11 जिल्ला रहेका छन् । 1 महानगरपालिका, 26 नगरपालिका र 58 गाउँपालिका गरी जम्मा 85 स्थानीय तह रहेका छन् । त्यस्तै यस प्रदेशबाट प्रतिनिधि सभा सदस्य निर्वाचनका लागि 18 निर्वाचन क्षेत्र र प्रदेश सभा सदस्य निर्वाचनका लागि 36 निर्वाचन क्षेत्र रहेका छन् । प्रदेश सभामा समानुपातिक सहित कूल 60 सदस्य रहन सक्ने संवैधानिक प्रावधान छ ।
2068 सालको जनगणना अनुसार नेपालको कुल जनसंख्या 2,64,94,504 मध्ये यस प्रदेशको जनसंख्या 24,03,016 रहेको छ जुन कुल जनसंख्याको 9.06 प्रतिशत हुन आउँछ । यस मध्ये पुरुषको जनसंख्या 9,48,029 र महिलाको जनसंख्या 11,44,124 रहेको छ भने लैङ्गिक अनुपात करिब 89 जना पुरुष प्रति 100 महिलामा रहेको छ यसको राष्‍ट्रिय अनुपात 94.16 रहेको छ । जनसंख्याको वार्षिक वृद्धिदर -0.33 प्रतिशतको हाराहारीमा रहेको छ राष्‍ट्रिय तथ्याङ्कमा यो दर 1.35 प्रतिशत रहेको छ । यसबाट के देखिन्छ भने यस प्रदेशको जनसंख्या वृद्धि घट्दो अनुपातमा रहेको छ । प्रदेशको जनसंख्याको औसत आयु 70 वर्ष रहेको छ राष्‍ट्रिय तहमा भने यो तथ्याङ्क 65 वर्ष रहेको छ । कुल घरपरिवार संख्या 5,76,501 रहेको छ । यस प्रदेशको कुल जनघनत्व 110 जना प्रति वर्ग किलोमिटर रहेको छ । यसमा नगरपालिकामा बसोबास गर्ने जनसंख्या 14,52,186 र गाउँपालिकामा बसोबास गर्ने जनसंख्या 9,43,652 रहेको छ । त्यस्तै यस प्रदेशको कुल जनसंख्याको 50.1 प्रतिशत जनसंख्या आर्थिक रुपमा सक्रिय रहेको छ । यसबाट आधा जनसंख्या आश्रित जनसंख्याको रुपमा रहेको प्रष्‍ट हुन्छ ।
भौगोलिक प्रदेशगत आधारमा 4 नं. प्रदेशको जनसंख्या हिमाली प्रदेशको जनसंख्या 19,990, पहाडी प्रदेशको जनसंख्या 20,72,162 र तराई प्रदेशको जनसंख्या 3,10,864 रहेको छ ।
