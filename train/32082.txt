झापा जिल्लाको केचना गाविसमा पर्ने केचनाकवल नेपालको सबैभन्दा होचो ठाउँ भएकोले पर्यटकीय दृष्टिकोणले महत्वपूर्ण स्थल मानिएको यो स्थान समुद्री सतहबाट 58 मि. उचाइमा रहेको छ। यस क्षेत्रमा 4 विगाहा जमीन अत्यन्त होचो भएको कारण बर्षा याममा पानी जमेर दलदलमा परिणत हुने गर्दछ। तसर्थ हिउँदमा मात्र त्यहाँ निर्मित आधार स्तम्भमा पुग्न सकिन्छ। केचनाकवलमा वि.सं. 2044 साल पौष 16 गते तत्कालिक राजा विरेन्द्र शाहको पूर्वाञ्चल भ्रमणका अवसरमा 20 फिट अग्लो स्तम्भ कछुवाको आकृति माथि स्थापना गरिएको छ। यो ठाउँ नेपाल–भारत सिमानाबाट करिब 500 मिटर दूरीमा पर्दछ। नेपालकै अल्पसंख्यक आदिवासी गनगाई जातिको समेत बसोबास रहेको केचना क्षेत्रमा 2 वटा ऐतिहासिक पोखरीहरू छन्। महाभारत कालमा विराट राजाले राज्य विस्तार गर्दा उनका सेनापतिले निर्माण गरेको विश्वास गरिने यी पोखरीहरूको कारणले पनि यस क्षेत्रको महत्वप अझ बढेको छ। भीमले किच्चकलाई वध गरेपछि उक्त दुई पोखरीहरू पुर्न खोजेका थिए भन्ने किम्बदन्ती पनि छ। मेची राजमार्गको अन्तिम विन्दु केचनाबाट लगभग दुई किलोमिटर पूर्व–उत्तर छिरेपछि नेपालको होचो भूमि भनेर पहिचान गरिएको केचनाकवल पुगिन्छ।

