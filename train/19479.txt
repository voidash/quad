केई निशिकोरी एक व्यवसायिक जापानी टेनिस खेलाडी हुन् । उनी वर्तमान समयमा टेनिस सङ्घद्वारा जारी एकल पुरुष टेनिस खेलाडीहरूको क्रमाङ्कमा पाँचौ क्रममा रहेका छन् । उनी एक मात्र जापानी एकल पुरुष टेनिस खेलाडी हुन् जो एटिपी क्रमाङ्क सूचीमा 10 स्थान भित्र अटाएका छन् । 
उनी 11 एकल उपाधि जितेका छन् र सन् 2014 को युएस ओपनको पुरुष विधामा उनी उप-विजेता भएका थिए । युएस ओपनको फाइनलसम्मको यात्रा तय गर्ने उनी एक मात्र एसियाली पुरुष टेनिस खेलाडी हुन् । उनी सन् 2016 को युएस ओपनको सेमीफाइनलसम्मको यात्रा तय गरेका थिए । उनी एसियाका एकमात्र पुरुष टेनिस खेलाडी हुन् जसले एटिपी वर्ल्ड टुर टेनिस प्रतियोगितामा छनौट गर्न सफल भएका थिए र सन् 2014 र सन् 2016 को प्रतियोगिताको सेमिफाइनल चरण सम्म पुगेका थिए । उनी सन् 2015 मार्चमा आफ्नो करियरको उत्कृष्ट क्रम सङ्ख्या चौथौ स्थानमा पुगेका थिए । 
निशिकोरीको जन्म जापानको शिमाने पर्फेक्चर अन्तर्गत मात्सुनेमा भएको हो । उनको बुवा कियोशी एक इन्जिनियर हुन् र आमा एरी एक पियानो शिक्षिका हुन् । उनको परिवारमा यस वाहेक एक दिदी छिन् जसको नाम रिना हो, उनी टोक्योबाट स्नातक उतिर्ण गरेर त्यहाँ काम गर्दै छिन् । निशिकोरीले पाँच वर्षको उमेरदेखि नै टेनिस खेल्न आरम्भ गरेका थिए । उनले सन् 2001 मा बाल विधामा अखिल जापान टेनिस प्रतियोगिता जितेका थिए । उनले आओमोरी-यामादा उच्च विद्यालयबाट स्नातक उतिर्ण गरेका थिए । सन् 2004 मा 14 वर्षको उमेरमा निशिकोरी संयुक्त राज्य अमेरिकाको फ्लोरिडा राज्यमा अवस्थित आइएमजी एकेडमीमा प्रवेशको लागि त्यस तर्फ लागे । टेनिस वाहेक उनी फुटबल, गोल्फ, अध्ययन गर्ने र सङ्गीत सुन्ने गरेका छन् ।
सन् 2010 को डिसेम्बरमा 2011 टेनिस सिजनको लागि ब्र्याड गिल्बर्ट र आइएमजी एकेडमीका दाँते बोत्तिनीद्वारा प्रशिक्षण गराइने घोषणा गरियो । गिल्बर्टले यसभन्दा पहिले एन्डी मरे र भूतपूर्व विश्व क्रम 1 का आन्द्रे अगासी र एन्डी रोडिकलाई प्रशिक्षण गराइसकेका छन् ।सन् 2014 को जनवरी सम्म निशिकोरीलाई भूतपूर्व विश्व क्रम 2 का माइकल च्याङले प्रशिक्षण गराएका थिए ।
