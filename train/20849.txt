पोकली झरना नेपालको पूर्वाञ्चल विकास क्षेत्रको सगरमाथा अञ्चल, ओखलढुंगा जिल्लाको पोकली गाविसमा अवस्थित नेपालको दोस्रो अग्लो झरना हो । यो झरना करिब 130 मिटर अग्लो छ । लिखु खोलाको उत्तरपूर्वबाट झर्ने यो झरनानजिकै पर्ने घना जंगलले ढाकेको गौरी वन पोकलीको अर्को आकर्षण हो । खोलाको चट्टाने भागमा बजारिँदै झरेको पानीको बेग आनन्द दिने खालको छ । चट्टानमा पानी ठोक्किएर आकाशबाट पानी दर्किंदा समय-समयमा इन्द्रेणीसमेत लाग्छ यहाँ । झरनाको नजिकै पर्ने माधव मन्दिरले पोकली क्षेत्रलाई धार्मिक स्थलका रूपमा समेत चिनाएको छ । माधवलाई भगवान् शिवको पुरानो रूपसमेत मानिन्छ । ओखलढुंगाको सदरमुकामदेखि पश्चिममा पर्ने पोकली झरना पुग्न 12 घन्टे पैदल यात्रा गर्नुपर्छ । तर, राजधानी काठमाडौंदेखि सोझै पोकली झरना पुग्न भने करिब दुई सय किलोमिटरको दूरी पार गरेर एक घन्टा पैदल हिँड्नुपर्छ । काठमाडौंबाट काभ्रेपलाञ्चोक, दोलखा, सिन्धुली, रामेछाप जिल्ला हुँदै पोकली झरना पुग्न सकिन्छ । 
