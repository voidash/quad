
माइकल बालाक पूर्व जर्मन फुटबलर हुन् । प्रेरणादायी “बक्स टु बक्स” मिड-फिल्डर र कुशल नेतृत्व दिने खेलाडी हुनुका साथै उनी गोल गर्न पनि सिपालु मानिन्छन् । महत्त्वपुर्ण समयमा गोल गर्न क्षमतावान्, प्रेरणादायी कप्तान र हठी मिडफिल्डरको रुपमा चिनिएका उनको क्लब खेल जीवन निकै सफल रहेको मानिन्छ ।
पुर्व जर्मनीको गोर्लिट्जमा जन्मिएका बालाकले 1997-98 मा काइसरस्लाउटर्नबाट पहिलो जर्मन लिग उपाधि सहित कुल 4 लिग उपाधि र 3 जर्मन कप जिते । काइसरस्लाउटर्न पछि उनी बायर लिभरकुसेनतिर तानिए जहाँ उनले 3 सिजन बिताए । 2001-02 को सिजन भने उनको लागि बिर्सनयोग्य रह्यो । लिभरकुसेनबाट खेल्दै उनले जर्मन बुन्डेस लिगा, जर्मन कप तथा च्याम्पियन्स लिगमा उप- विजेता मै सिमित रहे । 2002 मा उनी बायर्न म्युनिख सँग अनुबन्धित भए । 4 वर्ष बायर्नमा रहँदा उनले 3 बुन्डेस लिगासहित आधा दर्जन ट्रफी जितेका थिए । चेल्सीको साथमा उनको 4 बर्ष उत्तिकै प्रभावकारी रह्यो । चेल्सीलाई प्रिमियर लिग जिताउनु सबभन्दा ठूलो उपलब्धी रह्यो । उनले 2012 मा बायर लिभरकुसेनबाट आफ्नो करियरको अन्त्य भएको घोषणा गरेका थिए ।
बालाक जर्मनीको जर्सीमा 2002 र 2006 को विश्वकप र 2000, 2004 र 2008 को युइएफए युरोमा देखिएका थिए । 2002 फिफा विश्व कप फुटबलमा बालाकको जर्मनी दोस्रो स्थानमा चित्त बुझाउँदै घर फर्कियो भने डिफेन्डिङ् च्याम्पियनको रूपमा युरो 2000 मा प्रवेश गरेको जर्मनी एकै खेल जित्न नसकेर लाचार भई घर फर्किएको थियो । चेल्सीमा रहँदा 2010 को एफए कप फाइनलमा केभिन प्रिन्स बोटेङको ट्याकलले गोलीगाँठोको लिगामेन्ट च्यातेसँगै उनको विश्वकप 2010 मा जर्मन टोलीको कप्तानी गरेर ट्रफी जिताउने आफ्नो सपना समेत तुहिएको थियो । जर्मनीको सो विश्वकपमा राम्रो प्रदर्शन र मेसुट ओजिल, थोमस मुलर, बास्टियन स्वाइन्स्टाइगर र सामी खेदिरा जस्ता खेलाडीहरुको उदयका कारण राष्ट्रिय टोलीमा फर्कन उनलाई कठिन भयो । 2010-11 मा पनि चोट उनीसँगै लपेटिइरह्यो । उनी राष्ट्रिय टोलीमा फर्कन असम्भव भएपछी ड्युचल्याण्ड फुटबल बन्डले उनलाई दुई मैत्रीपुर्ण खेल खेल्दै आफ्नो अन्तर्राष्ट्रिय खेल संख्या 100 पुर्याउने प्रस्ताव राख्दा प्रशिक्षक जोएचिम लोसँगको चिसो सम्बन्धका कारण उनले सो प्रस्तावलाई ठाडै अस्विकार गरेका थिए ।
