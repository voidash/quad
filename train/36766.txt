
जुम्ला जिल्ला सुदूर उत्तरमा अवस्थित मालिका बोथा रारा राष्ट्रिय निकुञ्जको आरक्षण क्षेत्रमा पर्ने अति दुर्गम स्थान हो। यहाँ पुग्न जुम्लाबाट कालीकोट -पटमारे) हुँदै हेमा नदीको तिरैतिर एउटा बाटो छ भने अर्को डाँफे जुरेलीको लेख हुँदै थारमारेको घना जङ्गल एवं नाउर उपत्यका हुँदै जानु पर्छ। तत्कालीन जुम्लेली राजाको अवशेष सिञ्जा दरबार हेर्न चाहने पर्यटकका लागि पुग्नै पर्ने ठाउँ रहेछ मालिका बोथा। वर्षभरि आठ महिना हिउँ जम्ने मालिका बोथा हिउँ नपरेको याममा मात्र गर्न सकिन्छ।
सुख्खा हावाले बढार्ने यस दुर्लभ उचाइमा वर्षभरिमा एक बाली मात्र अन्न फल्छ। वर्षे आलु, झिलुङ्गे दाल, जौ, रातो मार्सी धान र सीमित मात्रामा मकै खेती हुने मालिका बोथाका किसान इच्छा र आवश्यकताअनुसारको खेती पाती गर्दछन्। दायाँ मदारे -मुगुको लेक) र बायाँ चेरे जुम्लाको लेखको खोंचमा अवस्थित छ। मालिका बोथाबाट मालिका बोथा गाविसमा स्वास्थ्य चौकी, गाविस भवन र एक प्रस्तावित माध्यमिक विद्यालय छ।
मालिका बोथाको अर्थ दुर्गम उचाइमा अवस्थित देवी देउराली भन्ने बुझिन्छ। जङ्गली जडीबुटी र औषधिको ठूलो भण्डार देख्न सकिने मालिका बोथालाई आसपासको विशाल फाँट जङ्गल देख्दा अर्को राष्ट्रिय निकुञ्ज तत्काल छनोट गर्नुपर्ने बोध हुन्छ। नाङ्गो खुला चहुरमा चर्ने चौरी गाई, भकुल्ला भेँडा च्याङ्गरा एवं खच्चडको गोठालोको काम घाटीमा घण्टी जडित भोटे कुकुरले गर्दा रहेछन्। दायाँ देखिने अग्ला 50 औँ तले प्राकृतिक दादर, ढुङ्गे कपेराहरूमा छ्यालब्चाल्ती बगिरहेको शिलाजितको दृश्यले मालिका बोथाको जडीबुटी/औषधि सम्पन्नताको पहिचान दिन्थ्यो। 
असार लाग्ने याममा पनि हरिया जौंको बालिनाली देखिने मालिका बोथाको दृश्यले त्यहाँ पुग्ने बटुवालाई साच्चै अनौठा अनुभूति गराउँछ। स्थानीय मानिसहरू घरेलु भेँडाको ऊन ताकुमा बनेर तयार गरिएको घरेलु कपडा लगाउने गर्दा रहेछन् मालिका बोथामा। भर्भा, काञ्जीरोवा हिमालबाट उड्गम भई मालिका बोथाको पाउ भएर सनातनरूपमा बग्ने हेमा नदीको सुसाइलो साह्रै मन्त्रमुग्ध गराउने रहेछ। हिमाली सल्लो, हाडे ओखर, बर्षे आलु, कालो ऐसेलु, पहेंलो चुथ्रो, रातो भूइँ काफल जस्ता स्वास्थ्यकर फलफूलको अनौठो विशेषता रहेछ।
