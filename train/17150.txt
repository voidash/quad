भाग 6 
धारा 26 
सम्बन्धित जनताका सदस्यहरूलाई कम्तीमा राष्ट्रिय समुदायका अन्य जनतासँग समान आधारमा सबै तहमा शिक्षा हासिल गर्ने अवसर उपलब्ध भएको कुरा सुनिश्चित गर्ने उपायहरू अपनाइनेछन्। 
धारा 27 
1. सम्बन्धित जनताको लागि शैक्षिक कार्यक्रम र सेवाहरू त्यस्ता जनताका विेशेष आवश्यकताहरूलाई सम्बोधन गर्न निजहरूसँगको सहयोगमा विकास र कार्यान्वयन गरिनेछ र त्यस्ता कार्यक्रम र सेवाहरूले निजहरूको इतिहास, ज्ञान र प्रविधि, मूल्य प्रणाली र उत्तरोत्तर सामाजिक, आर्थिक र सांस्कृृतिक आकांक्षाहरूलाई समेट्नेछन्। 
2. सक्षम अधिकारीले उपयुक्तअनुसार यस्ता जनताका लागि यस्ता कार्यक्रमहरूको सञ्चालनको लागि प्रगतिशील रूपमा जिम्मेवारी हस्तान्तरण गर्ने उद्देश्यले शैक्षिक कार्यक्रमहरूको तर्जुमा र कार्यान्वयनका सम्बन्धमा सम्बन्धित जनताका सदस्यहरूलाई तालिम दिइएको र त्यसमा निजहरूको संलग्नता रहेको सुनिश्चित गर्नेछ। 
3. यसका अतिरिक्त, सरकारहरूले आफ्ना शैक्षिक संस्था तथा सुविधाहरू स्थापित गर्ने यी जनताको अधिकारलाई मान्यता दिनेछन्। तर यस्ता संस्थाहरूले यी जनतासँग परामर्श गरी सक्षम अधिकारीबाट स्थापित न्यूनतम मापदण्डहरू पूरा गरेको हुनुपर्दछ। यस प्रयोजनको लागि उपयुक्त स्रोतहरू उपलब्ध गराइनेछ।
धारा 28 
1. सम्बन्धित जनताका बालबालिकालाई व्यावहारिक भएसम्म निजहरूको आफ्नै मातृभाषा वा निजहरूको समूहबाट सबभन्दा बढी बोलिने भाषामा पढ्न र लेख्न सिकाइनेछ। यो व्यावहारिक नभएमा सक्षम अधिकारीहरूले यो उद्देश्य हासिल गर्ने उपायहरू अपनाउने अभिप्रायले यस्ता जनतासँग परामर्श गर्नेछन्। 
2. यी जनतालाई मुलुकको राष्ट्रिय भाषा वा मुलुकको कुनै एक औपचारिक भाषामा सहज ढङ्गले बोल्ने अवसर प्राप्त भएको कुरा सुनिश्चित गर्न पर्याप्त उपायहरू अपनाइनेछन्। 
3. सम्बन्धित जनताका मातृभाषाहरूको संरक्षण विकास र अभ्यास तथा प्रबर्द्धन गर्ने उपायहरू अपनाइनेछन्। 
धारा 29 
निजहरूको आफ्नै समुदायमा र राष्ट्रिय समुदायमा पूर्ण रूपले तथा समान आधारमा सहभागी हुन सम्बन्धित जनताका बालबालिकालाई सहयोग गर्ने सामान्य ज्ञान र सीप उपलब्ध गराउनु नै यी जनताका लागि शिक्षाको लक्ष्य हुनेछन्। 
धारा 30 1. सरकारहरूले सम्बन्धित जनताको परम्परा र संस्कृति अनुरूपका उपायहरूद्वारा खासगरी श्रम, आर्थिक अवसर, शिक्षा र स्वास्थ्य सम्बन्धी कुराहरू, सामाजिक कल्याण सम्बन्धी निजहरूका अधिकार तथा कर्तव्यहरू र यस महासन्धिबाट निसृत निजहरूका अधिकारहरूका सम्बन्धमा निजहरूलाई जानकारी गराउने उपायहरू अपनाउनेछन्। 
2. आवश्यक भएमा लिखित अनुवादको माध्यमबाट तथा यस्ता जनताका भाषाहरूमा आमसञ्चारको प्रयोगमार्फत यो कार्य गरिनेछ। 
धारा 31 
राष्ट्रिय समुदायका सबै समूहहरू र खासगरी सम्बन्धित जनतासँग निकटतम प्रत्यक्ष सम्पर्क भएका समूहहरू बीच यस्ता समूहहरूले यी जनताका सम्बन्धमा राख्न सक्ने पूर्वाग्रहहरू उन्मूलन गर्ने उद्देश्यले शैक्षिक उपायहरू अपानाइनेछ। इतिहासका पाठ्यपुस्तक र शैक्षिक सामग्रीहरूले यस्ता जनताका समाज तथा संस्कृतिहरूको स्वच्छ, यथार्थपरक र जानकारीमूलक तस्बिर उपलब्ध गराएको सुनिश्चित गर्ने प्रयत्न गरिनेछ।
