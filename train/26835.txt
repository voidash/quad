काशीराम थापा कान्तिपुरका राजा जयप्रकाश मल्लका सेनापति थिए । राजा जगज्जय मल्लले उनलाई नुवाकोटको उमराव पदमा खटाएका थिए । उनी पलाञ्चोक जिल्लाका बगाले थापा हुन् । उनलाई राजा जयप्रकाश मल्लले नुवाकोटको सुरक्षाका निम्ति पृथ्वीनारायण शाहका गोरखाली सेनामाथि हमला गर्न पठाएका थिए । उक्त युद्ध हारेबापत उनलाई गोरखासँग मिलिमतो गरेको आरोपमा जयप्रकाशले प्राणदण्ड दिएका थिए । उनका भाइ पर्शुराम थापाले दाजुको हत्या पश्चात कान्तिपुर त्यागी गोरखाली सेनामा गए ।
