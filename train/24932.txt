नारायणमान बिजुक्छे नेपाल मजदुर किसान पार्टीका अध्यक्ष हुन्। रोहित उपनामले पनि चिनिने उनी भक्तपुर क्षेत्र नं 1 का प्रत्यक्ष निर्वाचित सांसद हुन्। उनले 'हरिबहादुर श्रेष्ठ' उपनाममा लेखहरू लेख्ने गर्दछन्।
नारायणमानको जन्म वि.सं. 1996 साल फागुन 26 गते बागमती अञ्चल, भक्तपुर जिल्लाको सुकुलढोका-5 मा भएको थियो। पिता गणेशमान बिजुक्छे र माता सूर्यमाया बिजुक्छेका एघार सन्तान मध्ये उनी जेठा हुन्। उनले भक्तपुरको पद्म माध्यमिक र शारदा रात्रि माध्यमिक विद्यालय एवम् भक्तपुर कलेजमा पढे। युवा अवस्थामै सक्रिय राजनीतिमा होमिएका बिजुक्छेले औपचारिक शिक्षाको रुपमा मानविकी शास्त्रको स्नातक परीक्षामा सम्मिलित भए तर स्नातक पुरा गरेनन्। राजनीति शास्त्र र अर्थशास्त्र दुवै विषयमा उनको चाख भएकाले उनले यी दुवै विषयमा अध्ययन गरे। उनको जन्म हिन्दू परिवारमा भएपनि उनी भौतिकवादी मान्यता राख्छन्। उनको विवाह रामेछाप जिल्लामा घर भएकी एक शिक्षककी छोरी शोभा प्रधानसँग 2040 सालमा भयो। रोहितका दुई छोराहरू छन्- सुवेग र सुवान ।
वि.सं. 2010-11 सालमा गौरमा नेत्रदान कार्यक्रममा स्वयंसेवक भई काम गरेका उनले 2012 सालमा रौतहट जिल्लाका बाढी पीडितहरूको सहायताका लागि कम्युनिष्ट पार्टीको र्‍यालीमा सहभागिता जनाएका थिए। यसबाट कम्युनिष्ट विचार प्रति आकर्षित भएका उनले 2013 सालमा विद्यार्थी फेडरेशनको सदस्यता लिए र वि.सं. 2017-18मा युनियन को अध्यक्ष पदमा चुनिए। 2015 सालताका मार्क्सवादी अध्ययनसर्कलमा संलग्न रही 2016-17मा भक्तपुर जिल्ला कमिटीको अध्यक्ष भए। वि.सं. 2016 सालमा प्रतिकुल स्वास्थ्यस्थितिका कारण झण्डै 1 वर्ष उनी उपचारार्थ चीनमा रहे । वि.सं. 2021-22 सालतिर पञ्चायती व्यवस्थाले चलाएको भूमिसुधार कार्यक्रम अन्तर्गत मोहीहरूले पाउनु पर्ने मोहीयानी हक दिलाउन बिजुक्छे र उनका कार्यकर्ताहरूले भक्तपुरमा निकै मेहनत गरेको थिए। वि.सं. 2027 सालमा पुष्पलाल श्रेष्ठको नेतृत्वमा नेपाल कम्युनिष्ट पार्टीको केन्द्रीय सदस्य बनेका बिजुक्छे तत्कालीन पुर्वी पाकिस्तान माथि भारतको हस्तक्षेप र अरू सैद्धान्तिक कुरामा पुष्पलाल श्रेष्ठसँग मतभेद भएपछि 2031 सालमा पुष्पलाल समूहबाट अलग भई 2031 माघ 10 गते नेपाल मजदुर किसान पार्टीको स्थापना गरी सोही दिनदेखि पार्टीका अध्यक्ष रही आएका छन्। पञ्चायती व्यवस्था विरुद्ध सङ्घर्षरत रहँदै उनले झन्डै 10 वर्ष उच्च भूमिगत जीवन बिताए र विं.स. 2036 सालको जनमतसङ्ग्रह पश्चात नेपालमा आएर राजनीतिक यात्रा जारी राखे। भारतमा भूमिगत जीवन बिताउँदा उनले प्रवासी नेपाली विद्यार्थीहरू मार्फत कर्णाली अञ्चलमा बलियो सङ्गठन बनाएका थिए। 2045 सालमा पञ्चायती सरकारले ह्योजू काण्डमा बिजुक्छे लगायत नेपाल मजदुर किसान पार्टी का 65 जना नेता-कार्यकर्ताहरूमाथि फाँसीको सजाय माग गर्दै ज्यान-मुद्दा चलाएको थियो। देशमा बहुदलीय व्यवस्थाको बहाली पश्चात सो मुद्दा खारेज भई करिब 20 महिनाको जेल जीवन पछि उनी लगायत सबै रिहा भए। बिजुक्छे वि.सं. 2048को आम निर्वाचन, 2051को मध्यावधि र 2056को आम निर्वाचनमा भक्तपुर क्षेत्र नं 1 बाट प्रतिनिधिसभा सदस्यमा निर्वाचित भए। वि.सं. 2064 र 2070 को पहिलो र दोस्रो संविधानसभा निर्वाचनमा पनि सोही क्षेत्रबाट प्रत्यक्ष निर्वाचित भएर उनी हाल व्यवस्थापिका सदस्यका रुपमा कार्यरत छन्।भक्तपुर शहरलाई सफा, पर्यटकीय बनाउन बिजुक्छे नेतृत्वको टिमको महत्वपूर्ण योगदान रहेको तथा ख्वपः कलेजको निर्माण,संचालन जस्तो कामले दिएको जशका कारण भक्तपुरको मुख्य शहरमा नेपाल मजदुर किसान पार्टीको पकड देखिँदै आएको छ । 
बिजुक्छेका प्रकाशित कृतिहरू निम्न प्रकार छन् :
उनका दुई पुस्तकहरू चीन भ्रमण र भियतनाम परिचय नामका दुई पुस्तकहरू पञ्चायती व्यवस्थाको समयमा छापाखानाबाटै जफत भएको थिए। उनी नेपाली, हिन्दी, अङ्ग्रेजी र नेवारी राम्ररी लेख्ने तथा बोल्ने गर्छन्।
उत्तर कोरिया, क्यूबा, लाओस, भियतनाम, कम्बोडिया र चीन उहाँका मनपर्ने ठाउँहरु हुन्। कार्ल मार्क्स, फ्रेडरिख एंगेल्स, लेनिन, स्टालिन, माओ त्से तुङ, हो चि मिन्ह र किम इल सुङलाई उहाँ आदर्श मान्नुहुन्छ। नेपाली, हिन्दी र अङ्ग्रेजीका साथसाथै आफ्नो मातृभाषा नेवारी राम्ररी लेख्न र बोल्न सक्नु हुन्छ।
