कलरब  को शाब्दिक अर्थ नेपाली वृहत शब्दकोशको अनुसार परेवाहरुको सामुहिक आवाज भन्ने हुन्छ । यस शब्दको अर्थझैं केही उत्साही युवाहरुको कला र साहित्यप्रति गम्भीर रहने एउटा सामुहिक प्रतिवद्धता हो — कलरब । कला, साहित्य र संगीत भिन्न जस्तो लाग्ने, तर, एकै उदेश्यप्राप्ति हेतु र एउटै गन्तव्यतर्फ उन्मुख विधा हो । हो, यसलाई अभिव्यक्त गर्ने तरिका फरक देखिन्छ । चित्रकारले कुची, रंग र क्यानभास, साहित्यकारले कलम र कापी त त्यस्तै गरेर संगीतसंग सम्बद्धहरुले स्वर र वाद्यवादनहरुको प्रयोग गरेर एउटै अभिष्टलाई प्राप्त गर्ने उदेश्य लिएका हुन्छन् । त्यो उदेश्य हो— सम्पूर्ण मानवजातिको उत्थान । मानवजातिको उत्थानका कुरा कुनै जाति, धर्म, सम्प्रदाय अथवा देशसंग मात्र सम्बन्धित छैन । यो कुनै संस्कृति, भाषा, रहनसहन र भेषभुषासम्म मात्रै पनि सीमित छैन । यो हर्ष, विस्मात, आनन्द, विषाद आदिहरुबाट निरपेक्ष रहन पनि सक्दैन । आज संसारमा विश्वसीमितता का कुराहरु अघि आइरहेका छन् । विभिन्न किसिमका प्रविधीहरुको विकाशले संसार नै अति साँघुरो भएर रहेको स्थिति छ एकातिर भने अर्कातिर कला, साहित्य र संगीतमा लागेकाहरु भिन्न ध्रुबमा रहेर काम गरिरहेको जस्तो लाग्ने स्थिति पनि छ— धरान र धरान वरिपरिका ठाउँहरुको सन्दर्भमा रहेर कुरा गर्दा । शुन्यताको यो अवस्थालाई चिर्नलाई केही उत्साहि युवाहरु कवि सुदीप पाख्रिन, कवि हेमन यात्री, कवि संजीव राई लगायतबाट निकालिएको आवाज हो — कलरब । 
कुनै पनि शहर शहर भएर जीवित रहन धेरै कुराहरुको आवश्यकता पर्दछ । र, तीमध्ये पनि सबैभन्दा प्रमुख हो, कला र साहित्यका गतिविधीहरु । यस प्रकारका गतिविधीहरुले एउटा शहर जीवित नै रहेको खबर दिने गर्दछ । 
भारतीय प्रसिद्ध लेखक निर्मल वर्मालाई एकपटक “यदि संसार ध्वस्त भयो भने कुन चाहि शहर बाँकी रहे संसार अहिलेकै स्थितिमा चाँडै आइपुग्छ होला ?” भनेर प्रश्न गरिँदा उनले कुनै समय नलगाई “पेरिस” भन्ने उत्तर दिएका थिए । उनले त्यसो बिना अर्थ भनेका थिएनन् । उनले पेरिसको कला, साँस्कृतिक र साहित्यिक महत्वलाई बुझेका थिए । त्यस्तै हाम्रो छिमेकी राष्ट्र भारतको ठुला शहरहरु कलकत्ता र मुम्बई ठुलो शहर भएको कारण मात्र प्रसिद्ध भएको होइनन् । यी शहरहरु विश्वमै प्रसिद्ध छन् – त्यहाँ हुने कला र साहित्यसम्बन्धी गतिविधीहरुले त्यहाँका साहित्यकार र कलाकारहरुले । 
अतः भाषा, साहित्य र कलाको संरक्षण संवर्दन एवम प्रवर्दन गर्न उत्साहित धराने युवाहरुको जमातले स्थापना गरेको साहित्यक संस्था कलरवको जन्म वि.सं. 2067 सालमा र विधिवत रुपमा वि.सं. 2070 मा भएको हो ।
विगत चार बर्षदेखि कला, साहित्य र संगीतको क्षेत्रमा क्रियाशिल कलरवमा आवद्ध कविहरुको टिमले कविता विधालाई बिषेश महत्व दिएर कलरव प्रकाशन गृह सञ्चालन गरेको छ । यो प्रकाशन गृहले साहित्यको सबै विधालाई समेटेपनि बिषेश गरि ओझेलमा परेको कविता विधालाई महत्व दिएर पुस्तकहरु प्रकाशन गर्ने जनाएको छ । कलरवमा आवद्ध युवा कविहरु हेमन यात्री, सुदीप पाख्रिन, सञ्जिव राई, राजेश बिद्रोही र चेवन राई मिलेर गृह सञ्चालनमा ल्याएका हुन् ।
1. नेपाली भाषा, साहित्य, कला, संस्कृति तथा दर्शनको संरक्षण साथै विकाशमा टेवा पुर्याउने 2. धरानमा रहेका नेपाली भाषा, साहित्य तथा कलाको अवस्थाको प्रचार प्रसार अन्तर्राष्ट्रिय स्तरमा गर्ने3. भाषा, साहित्य तथा कला मार्फत धरान तथा वरपरका स्थानहरुको पर्यटन प्रवद्र्धन गर्ने
