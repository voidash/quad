चन्द्रवंश वा सोमवंश पौराणिक राजवंश मानिन्छ । हिन्दु शास्त्रहरूका अनुसार चन्द्रवंश प्रमुख क्षत्रिय वंशहरूमध्ये एक हो । चन्द्रवंशको उत्पत्ति र नामाङ्करण चन्द्र बाट भएको हो । चन्द्र र ताराका छोरा बुध ले इक्ष्वाकुकी छोरी इलासँग विवाह गरी पुरुरवाको जन्म भयो । पुरुरवाको वंशका राजाहरू गाधी, ययाति, नहुष, कुशीक, पुरु, विश्वामित्र, कुरु, यदु, आदि रहेका थिए । 
यदुवंश र पुरुवंश चन्द्रवंशका शाखा हुन् । भगवान मानिएका कृष्ण प्रसिद्ध यदुवंशी राजा थिए । महाभारतका धृतराष्ट्र, पाण्डु, कौरव र पाण्डवहरू सबै पुरुवंशी थिए ।
भारतका राजपुत कुलहरू जस्तै, भाटी,चन्देला, जडेजा, कटोच, तोमर, जदौं, आदि चन्द्रवंशी मानिन्छन् ।
नेपालको काठमाडौं उपत्यकाका ऐतिहासिक सोमवंश चन्द्रवंशी मानिन्छ । त्यस्तै चन्द ठकुरी, देउवा ठकुरीहरू चन्द्रवंशी भएको दाबी गर्छन् । 
