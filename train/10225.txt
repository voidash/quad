राजवंशी झापा जिल्लाको आदिवासी जनजाति हो । 
यो जातिको बसोबास जिल्लाका सबै क्षेत्रमा पाइएता पनि विशेष गरेर जिल्लाको मध्य तथा दक्षिणी भेगमा पाइन्छ। यो जाति खास गरेर झापा जिल्लाको भद्रपुर, पथरिया, अनारमनी, गरामनी, काकरभिट्टा, गौरीगञ्ज, घैलाडुव्वा, कुरोबारी, डांगीबारी, वैगुनधुरा, राजगढ, घेराबारी, बालुबाडी, महेशपुर, हल्दीबारी, बनियानी, शरणामतीमा वढी केन्द्रित भएको देखिन्छ।
पश्चिम बङ्गाल र आसामको सिमानामा बस्ने कोचहरूकै वंशज हुन् भन्ने नृवंशशास्त्रीहरू भन्दछन। शारीरिक बनोटले मंगोल आकृतिका भएपनि यिनको भाषा बङ्गाली र आसामी भाषासँग मिल्दोजुल्दो छ।यिनीहरुको भाषालाई धेरै नामले चिनीन्छ,तीहुन राजवंशी, रंगपुरी, कामतापुरी, ताजपुरी, गुवालपाडिया, पोलिया, सृजापुरी साथै कोच भाषाको नामले पनि चिनीन्छ।पुर्वजको आगमन भन्दा पनि यो क्षेत्र राजवंशीहरुकै राज्य कामतापुर थियो।
प्रकृतिपूजक यिनीहरू ठाकुर ब्रह्मानीको पूजा गर्दछन् र धामी झांक्री मान्दछन्। राजवंशीहरूले सिरुवा पर्व, दधिकाद पर्व, होली आदि पर्वहरू मान्दछन। नव बर्षको उपलक्ष्यमा मनाइने सिरुवा पर्व, तथा भगवान कृष्ण जन्मको उत्सवको रूपमा मनाइने दधिकादो पर्वमा यिनीहरू हिलो र पानी खेल्दछन। विहेवारीमा केटीको आमाबाबुलाई केटा पक्षले दस्तुरको रूपमा पैसा दिने प्रचलन छ। यो प्रचलन अन्य केही जनजातिमा पनि पाइन्छ।
पेशागत रूपमा यो जातिको प्रमुख पेशा खेती किसानी हो। यो समुदायमा दामेदुंम डंगुवा, समन्द, धजिया र मागि विवाह गरी 5 किसिमका विवाह संस्कार प्रचलनमा छन्। यो जातिले जादु, टुनामुना, मोहिनी, धामीझाक्री, बोक्सीमा विश्वास राख्ने गरेका छन्।
