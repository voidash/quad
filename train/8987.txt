उदयदेव मिडिया प्रा.लि. द्वारा सञ्चालित रेडियो बेलौरी 105 मेगाहर्जमा प्रशारण हुने एफ एम रेडियो हो । यस रेडियोको प्रशरण केन्द्र कञ्चनपुर जिल्लाकोबेलौरी न.पा वडा नंवर 6 मा रहेको छ ।
आजको युग सूचना र सञ्चारको युग हो । सूचनाको हकलाई लोकतान्त्रिक मुलुकमा जनताको संवैधानिक रुपमा व्यवस्था गरिएको हुन्छ । ग्रामीण समुदायलाई आफ्नो हक अधिकारको बारेमा सूचित बनाउदै सचेत नागरिक विकास नभए सम्म समाजको विकास सम्भव छैन । सार्वजानिक सरोकारका विषयमा बहस, अन्तरक्रिया, अनुगमन, तालिम, छलफल, लगायत प्रवद्र्धनात्मक अभियानमा रेडियो बेलौरी केन्द्रित छ । शिरमा अपि र सैपाल हिमाल, काखमा महाकाली नदी र सेति नदी तथा उदयदेव, मेलौली, उग्रतारा, शैलेश्वरी, गोदावरी मन्दिर र सिद्दनाथ बैजनाथ मन्दिरका साथमा असंख्य प्राकृतिक सम्पदा एवं विभिन्न दलित, आदिवासि जनजातिहरू सहितको बासस्थान भएको कञ्चनपुर जिल्ला सुदूरपश्चिमको दक्षिण पश्चिममा पर्दछ । यो उदयदेव मिडिया प्रा.लि. द्वारा सञ्चालित 2071 सालमा सूचना तथा सञ्चार मन्त्रालय काठमाण्डौंमा दर्ता गरिएको सामुहिक रेडियो होे । 2071–12–29 गतेबाट परीक्षण प्रशारण सुरु गरी 2072–02–01 गते कञ्चनपुर निर्वाचन क्षेत्र नं. 2 बाट निर्वाचित संबिधान सभा सदस्य एवम् माननीय सिचाइँमन्त्री एन्.पि. सावदको प्रमुख आतिथ्यतामा उद्घाटन भई नियमित प्रशारण सुरु गरेको यस रेडियो स्टेशनको क्षमता 100 वाट रहेको छ । 105 मेगाहर्ज फ्रीक्वेन्सी रहेको रेडियोको प्रशारण केन्द्र कञ्चनपुर जिल्लाको बेलौरी नगरपालिका वडा नंं.–6, क्याम्पसरोड नजिक रहेको छ । 
बेलौरी कञ्चनपुरमा रहेको यस रेडियोको प्रसारण 4 वटा डायपोल भएको एन्टेना जडान गरिएको 1 सय वाट क्षमताका साथ मिति 2071–12–29 गतेबाट परीक्षण प्रसारण शुरु गरी 2072–02–01 गतेबाट दैनिक 18 घण्टा नियमित सेवा प्रसारण गर्दै आएको छ । कञ्चनपुर, कैलाली, डडेल्धुरा र डोटी जिल्लाको पुरै क्षेत्र, बैतडी, दार्चुला, बाजुरा, अछाम, बझाङ, दैलेख, र सुर्खेतको केही क्षेत्रसम्म, यस्तै नेपालीहरूको बाहुल्यता रहेको भारतिय भू–भाग उत्तराखण्ड र उत्तरप्रदेश लगायतका सीमा क्षेत्रमा पनि रेडियो बेलौरी फ्रीक्वेन्सी मोडुलेशनको 105 मेगाहर्जमा प्रशारण सुन्न सकिन्छ । 2072 भाद्र 01 गते सम्मको आँकडा अनुसार यस रेडियोका 15 लाख भन्दा धेरै नियमित श्रोता रहेको अनुमान गरिएको छ। 
 रेडियो बेलौरीले समाजको सर्वांगीण विकासलाई ध्यानमा राखी आफ्नोे लक्ष्य निर्धारण गरेको छ । लोकतान्त्रिक विकासका लागी अत्यावस्यक पारदर्शी, विभेद रहित, सुशासित, लोक कल्याणकारी र सम्वद्ध समाजको निमार्ण गर्ने लक्ष्य रहेको छ । 
नयाँ नेपालको परिकल्पनाका रुपमा रहेको राष्ट्रिय तथा स्थानिय कला, साहित्य ,संस्कृति, राजनीतिक, शैक्षिक ,खेलकुद, सामाजिक, आर्थिक र स्वास्थ्यका क्षेत्रमा चेतना र विकाशका लागि शसक्त ढंगले अघि बढाउने यसको मुख्य उद्देश्य हो । सञ्चार माध्यमहरू शहरमुखी र केन्द्रमुखी भई अगाडि बढिरहेको अवस्थामा ग्रामीण एवं शहरोन्मुख भेग र पिछडिएका समुदायहरूमा चेतनाको लहर ल्याई स्थानिय स्रोत र साधनको पुर्ण रुपमा प्रयोग गरी समाजलाई आत्मनिर्भर बनाउन प्रयत्नशील रहने कटिबद्धताका साथ रेडियो बेलौरी 105 मेगाहर्ज सञ्चालनमा ल्याईएका हो । एक पछि अर्को नयाँ कार्यक्रम सञ्चालन गर्दै आइरहेको रेडियो बेलौरीकोे उद्देश्य कञ्चनपुर जिल्लालाई भ्रष्टाचार मुक्त जिल्ला बनाउने पनि हो । त्यसैलाई साकार पार्न रेडियो बेलौरीले जिल्लाका गतिविधि, विभिन्न जातजाति, धर्म, वर्ग, लिंग, क्षेत्र र प्राकृतिक स्रोत र स्वच्छ राजनितिक गतिविधिका वारेमा जानकारी गराउने उद्देश्यका साथ जिल्लाको दक्षिणी भेगमा पहिलो पटक सामुहिक एफएम स्थापनाका लागि सञ्चालन इजाजत प्राप्त गरेको थियो । समाचार, संगीत र स्वस्थ मनोरञ्जनका लागि स्थापित भएको रेडियो बेलौरी 105 मेगाहर्जले आफ्नो प्रशारण उपकरण तथा स्टुडियो समेत अत्याधुनिक पूर्ण डिजिटल र विश्वकै उत्कृष्ट प्रविधि प्रयोग गरी निर्माण गरेको कारणले गर्दा पनि यसको प्रशारण टाढा टाढा सम्म स्पष्ट सुनिएको हो । सम्पूर्ण श्रोताको आवाज’ नारा लिएको यस रेडियोले आफ्नो लक्ष्य प्राप्त गर्न निम्न उद्धेश्यहरू लिएर अगाढि बढि रहेको छ । 
यो प्राइभेट संस्थाको मातहतमा रही संचालन भए पनि समुदायको पहुँच बढाउन समुदायलाई समेत सदस्यता प्रदान गरि यसको एउटा छुट्टै साधारण सभा गठन गरी सञ्चालन गरिएको छ । जुन मुनाफाको भावना भन्दा सेवाको भावनाबाट सञ्चालन गरिने छ । रेडियोले विभिन्न कार्य तथा क्षेत्रबाट आम्दानी गरे वापत प्राप्त हुने लाभांश कुनै व्यक्ति विशेष वा सदस्यलाई दामासाहीमा बाँडिने छैन । सो रकम स्टेशन, सदस्य तथा कर्मचारीको क्षमता विकासको लागि पनि खर्च गरिने छ । सामुहिक रेडियो बेलौरीे आफ्ना लक्ष्य र उद्देश्य प्रति प्रतिबद्ध छ । समाजको प्रगति र समृद्धीका लागि रेडियो बेलौरीे निम्न कुरामा प्रतिबद्धता व्यक्त गर्दछ । 
रेडियो बेलौरी राष्ट्रिय भाषा नेपालीलाई राष्ट्रिय एकताको प्रतिकको रुपमा मान्दछ साथै स्थानीय भाषा तथा भाषिकाहरूको संरक्षण र विकासका लागी सञ्चार माध्यमले जिम्मेवारीपूर्ण तरिकाले भुमिका खेल्नुपर्छ भन्ने मान्यता राख्दछ । नेपाली भाषालाई प्रशारणको मूल भाषा बनाएर स्थानीय भाषा डोटेली र रानाथारुमा कार्यक्रमहरू प्रशारण भइरहेका छन् । 
  
