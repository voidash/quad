वटुकभैरव मन्दिर दैलेख जिल्लाको नारायण नगरपालिकामा पर्ने दैलेख बजारको मध्यभाग टुडीखेल नजिकै रहेको छ। यस मन्दिरको परिसरमा वटुकभैरवका साथै कालभैरव र व्रजभैरवका मन्दिरहरू पनि रहेका छन्। मन्दिरका पूजारीसँग रहेको विक्रम सम्वत 1870 र विक्रम सम्वत 1910 को नित्यपूजासम्बन्धी, विक्रम सम्वत 1937 को नित्यपूजासम्बन्धी दुईछापे रुक्का र 1971 को चन्द्रसमशेरको इस्तिहारलगायत ऐतिहासिक कागजपत्रको आधारमा विक्रम सम्वत 1870 भन्दा पहिले यस मन्दिरको स्थापना भइसकेको देखिन्छ। यिनै कागजपत्रको आधारमा र स्थानिय जनविश्वासका आधारमा विक्रम सम्वत 1900 तिर कालभैरव मन्दिर र विक्रम सम्वत 1990 तिर वज्रभैरव मन्दिरको स्थापना भएको बुझिन्छ।वटुकभैरव मन्दिरमा वटुकभैरवको तामाको मूर्ती, बागेश्वरीको मूर्ती, पशुपतिको मुखाकृती, शिवपार्वती र विष्णुका मूर्तीहरू रहेका छन्। वज्रभैरवको मन्दिरमा त्रीशुल र शिला रहेका छन्। सर्व साधारणहरूले कालभैरवको दर्शन गर्न नहुने भएकाले कालभैरवको मन्दिरभित्र त्रिशुल, शिला र ढलौटको प्रतिमा रहेको छ भन्ने भनाइ रहेको छ। भैरवहरूको पूजाविधी तान्त्रीक पद्धतिबमोजिम गरिने भएकाले स्थानिय योगी पूजारीद्वारा दैनिक पूजा गर्ने प्रचलन रहेको यो मन्दिरमा बडादशैं र चैते दशैंमा जिवबलिसहित पूजा प्रार्थना गरिन्छ।

