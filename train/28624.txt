
लुका मोड्रिच क्रोएसियाली व्यवसायिक फुटबल खेलाडी हुन् । मोड्रिच हाल स्पेनी क्लब रियल म्याड्रिडका प्रभावशाली खेलाडी तथा क्रोएसिया राष्ट्रिय टिमका कप्तान हुन् । मोड्रिच मुख्यतः प्रमुख मध्यपङ्क्तिबाट खेल्ने गर्छन् तर उनी आक्रामक मध्यपङ्क्ति वा रक्षात्मक मध्यपङ्क्तिका रूपमा समेत खेल्न सक्छन् । प्राय: उनलाई मध्यपङ्क्तिबाट समग्र टिमको खेललाई गति दिने प्ले-मेकरको भूमिकामा मैदानमा खेलाइन्छ । मोड्रिचलाई आफ्नो समयको सबैभन्दा उत्कृष्ट मध्यपङ्क्ति खेलाडीहरुमध्येका एक मानिन्छ । 
मोड्रिच क्रोएसियाको जदारमा जन्मिएका हुन । क्रोएसियाको स्वतन्त्रता संग्रामको कारणले उनको बाल्यकालमै उनको परिवार विस्थापित हुनु परेको थियो । स्थानीय क्लबमा राम्रो प्रदर्शन गरे पछि सन् 2002 मा 16 बर्षको उमेरमै उनलाई दिनामो जाग्रेब फुटबल क्लबले अनुबन्धित गर्यो । केहि समय अन्य क्लबहरुमा अनुभव बटुलेर सन् 2005 देखि उनले दिनामो जाग्रेब फुटबल क्लबबाट फुटबल खेल्न थाले र लगातार तीन पटक घरेलु लिग तथा कप जिते । यस क्रममा उनी सन् 2007 को क्रोएसियाको वर्ष फूटबल खेलाडी घोषित भए । सन् 2018 मा उनलाई प्रिमियर लिग को फुटबल क्लब टोटन्ह्याम हटस्पर ले क्लबकै इतिहासमा सर्बाधिक मूल्य तिरेर अनुबन्धित गर्यो । उनकै योगदानमा टोटन्ह्याम हटस्पर सन् 2010-11 को च्याम्पियन्स लिगमा छनौट भयो, यो सहभागिताको अवसर करीब 50 बर्षपछि क्लबलाई प्राप्त भएको थियो । मोड्रिचको प्रेरणामा टोटन्ह्याम हटस्पर उक्त संस्करणको च्याम्पियन्स लिगको उत्कृष्ट-8 सम्म पुग्न सफल भयो ।
सन् 2012 मा मोड्रिच स्पेनी क्लब रियल म्याड्रिडमा स्थानान्तरण भए जसका लागि म्याड्रिडले टोटन्ह्यामलाई पाउन्ड स्टर्लिंग तीन करोड तिर्यो । सन् 2013-14 मा प्रशिक्षक कार्लो एन्सेलोट्टीको नेतृत्वमा म्याड्रिडले आफ्नो दशौं च्याम्पियन्स लिग उपाधि जित्दा मोड्रिचको योगदान महत्वपूर्ण रह्यो र उनी सो बर्ष च्याम्पियन्स लिगको सर्वोत्कृष्ट 11 खेलाडीको टोलीमा समेटिए । जिनेदिन जिदान म्याड्रिडको प्रमुख प्रशिक्षक नियुक्त भए पछि क्लबले सन् 2015-16 देखि 1017-18 सम्म लगातार च्याम्पियन्स लिग जित्दा मोड्रिचको भूमिका झन् महत्वपूर्ण तथा केन्द्रीय रह्यो र हरेकपटक च्याम्पियन्स लिगको सर्वोत्कृष्ट 11 खेलाडीको टोलीमा समेटिए । स्पेनी लिगको सर्वोत्कृष्ट मध्यपङ्क्तिको खेलाडीको रुपमा उनी सन् 2013-14 तथा 2015-16 मा पुरस्कृत भए । साथै, उनलाई युरोपेली फुटबल संघ ले सन् 2017 तथा 2018 युरोपको सर्वोत्कृष्ट मध्यपङ्क्तिको खेलाडी घोषणा गर्दै पुरस्कार प्रदान गर्यो । सन् 2015 मा विश्व फुटबल संघ ले विश्वको सर्वोत्कृष्ट 11 खेलाडीको टोली घोषणा गर्दा क्रोएसियाको तर्फबाट उक्त टोलीमा प्रतिनिधित्व गर्ने पहिलो खेलाडी बनेका उनी 2016 तथा 2018 मा पनि उक्त टोलीमा समेटिए । सन् 2018 मा उनी युईएफए वर्ष खेलाडी दरिएका उनी सो सम्मान पाउने पहिलो क्रोएसियाली खेलाडी बने । सोहि बर्ष फुटबल खेलाडीले पाउने सबैभन्दा सम्मानित सम्मान बलुन डी’ओर तथा फिफा वर्ष खेलाडीको उपाधि जितेर उक्त सम्मानहरुमा लियोनेल मेस्सी तथा क्रिस्टियानो रोनाल्डो को एक दशकभन्दा लामो अविछिन्न दबदबा अन्त्य गर्न सफल भए ।
सन् 2018 को विश्वकप फुटबलमा मोड्रिच ले क्रोएसियाको राष्ट्रिय फुटबल टोलीलाई फाइनलसम्म पुर्याउन महत्वपूर्ण भूमिका निर्वाह गरे । उनको टोली फाइनलमा फ्रान्ससंग पराजित भएपनि उनी विश्वकपको उक्त संस्करणको सर्वोत्कृष्ट खेलाडीको रुपमा छानिए र प्रतियोगिताको सुनौलो बल प्राप्त गर्न सफल भए ।
दिनामो जाग्रेब
 रियल म्याड्रिड 
क्रोएसिया
राष्ट्रिय
अन्तर्राष्ट्रिय

