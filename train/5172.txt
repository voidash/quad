चुलिपोखरी मोरंग जिल्ला टाडी गाउँ विकास समिति वडा नं : 7 मा अबस्थित चुलिपोखरी 3 बिगाहा क्षेत्रफल मा फैलिएको छ । पर्यटकीय, धार्मिक, साँस्कृतिक तथा जैविक विविधताको हिसाबले एकदमै मत्वपूर्ण रहेको यस पोखरी मोरङ जिल्लाको सदरमुकाम बिराटनगरबाट करिब 70 किलोमिटर उतरपूर्व रहेको छ । महेन्द्र राजमार्गबाट करिब करिब 19 किलोमिटर उत्तर मा रहेको यस क्षेत्रमा पोखरी ,चराचुरुंगी जंगल देख्न सकिन्छ भने यहाबाट तराइको मनोरम दृश्य हरु पनि देख्न सकिन्छ ।डाँडाहरुको बीचमा खाडल जस्तो परेको चुलीपोखरी क्षेत्रका स्थानिय वासिन्दाका लागि संसारी पूजा गर्ने मुख्य थलो हो । यतिमात्र नभएर भाकल मन्साउने मानिसहरु समेत यस स्थानमा आएर पोखरीको पूजा आजा गर्ने गर्दछन् । विकट स्थानमा रहेको चुलीपोखरी आसपास डाँडाहरुमा घना जंगल छ । स्थानीय चुलाचुली समुदायिक बन क्षेत्र भित्र फैलिएको यो पोखरी सुन्दरताका दृष्टिले निकै आकर्षक छ र यस क्षेत्रमा यातायातको समुचित विकास गरिएको खण्डमा आन्तरिक पर्यटकहरु यस क्षेत्रमा आएर रमाउन सक्ने देखिन्छ ।धार्मिक दृष्टिले पनि चुलिपोखरी क्षेत्र निकै महत्वपूर्ण छ । यस क्षेत्रमा धार्मिक रुपमा एउटा महाराजको थान रहेको छ । यसलाई कोचराजा र कोचेनी रानीसँग सम्बन्धित गरिएको पाइने हुनाले राजवंशीहरुको थानका रुपमा लिने गरिएको छ । तर हाल आएर राजवंशीहरुले यस स्थानलाई भुलिसकेका छन् । तसर्थ स्थानीय राई र नेवार समुदायका मानिसहरुले नै यसलाई महाराज र बूढासुब्बा मान्दै पूजाआजा गर्ने गरेको पाइन्छ ।चुलीपोखरी क्षेत्र जैविक विविधताका दृष्टिले पनि निकै महत्वपूर्ण मानिन्छ । यस भेगमा हरियाली जंगल रहेको छ, जहाँ अनेक प्रकारका वनस्पति र जिवजन्तुहरु पाइने गर्दछन् ।यहाँ प्रसस्त मात्रामा जंगली जडिबुटी पनि पाइन्छ तसर्थ त्यस्ता वस्तुहरु मन पराउनेहरु र तिनीहरुको अध्ययन गर्न चाहनेहरुका लागि यो स्थान निकै महत्वपूर्ण हुन सक्दछ । यस लै हामी टाँडी बासीहरुले प्रचार प्रसार र यातायातको सुबिधा पुर्याउन सकियो भने यो टाँडी को मात्रै नभएर नेपालकै एउटा महत्वपुर्ण पर्यटकीय गन्तव्यको बन्नेमा कुनै दुइ मत छैन ।
