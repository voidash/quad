एमालेका प्रभावशाली नेता वामदेव गौतमलाई हराउने सभासद् सरला रेग्मी माओवादी थारुवान राज्य समिति सदस्य हुनुहुन्छ। अन्तरिम व्यवस्थापिकामा विधायकसमेत रहीसक्नुभएकी रेग्मी पुनः बिहे गर्ने माओवादीका चार सभासदमध्ये एक हुनुहुन्छ। सेनाद्वारा उहाँका श्रीमान् एवं विद्यार्थी नेता ज्ञामप्रसाद चालिसेको हत्या भएपछि उहाँले गणतान्त्रिक शिक्षक युनियनका अध्यक्ष गुणराज लोहनीसँग दोस्रो बिहे गर्नुभएको छ। लोहनीपत्नी पनि जनयुद्धमै मारिनुभएको थियो। 046 देखि राजनीतिमा साइत गर्नुभएकी रेग्मी अनेमसंघको जिल्ला समितिको सदस्यहुँदै वाइसीएलको सदस्य पनि हुनुभयो। त्यसपछि उहाँ महिलाको केन्द्रीय सदस्य हुनुभयो। जनमुक्ति सेनामा उहाँ कम्पनी सहकमाण्डर तथा बटालियनको तहसम्म पुग्नुभयो। जुम्ला लगायतका युद्धमोर्चामा भाग लिनुभयो। उहाँ माओवादीको केन्द्रीय समितिसम्म पनि पुग्नुभयो। 
पार्टीका एजेण्डा नै आफूले सविधानमा लेखाउने मुख्य एजेण्डा बताउनुहुन्छ। माओवादीको अग्रगामी कार्यदिशाका साथै आफूले जनयुद्धमा गरेका बलिदान र जनताप्रतिका आफूले गर्दैआएको समर्पणका कारण आफूलाई जिताएको रेग्मीको दाबी छ।
