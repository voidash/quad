हर्षजित लामा काभ्रे, पीपलटार निवासी हर्षजीत लामा समानुपातिक तर्फ नेपाली कांग्रेसका सभासद हुनुहुन्छ। बी.पी. कोइरालाबाट प्रभावित भएर विद्यार्थी अवस्थादेखि नै, 2030 सालमा, उहाँले राजनीतिमा प्रवेश गर्नुभएको हो। नेपाली काङ्ग्रेस काभ्रे जिल्ला कार्यसमिति सदस्य रहिसकेका 56 वर्षीय लामा हाल पार्टीका जिल्ला उपसचिव हुनुहुन्छ। 2051 र 2056 सालका संसदीय निर्वाचनहरूमा उहाँ काभ्रे क्षेत्र नं. 1 बाट उम्मेदवार हुनुहुन्थ्यो। राजनीतिक संघर्षका क्रममा थुप्रैपटक थुनामा परेका लामा पछिल्लो पटक 2062-63 को आन्दोलनमा 3 महीना थुनामा रहनुभएको थियो।3 छोरा, 2 छोरीका पिता हर्षजीत लामाले आइ.ए. सम्मको अध्ययन गर्नुभएको छ। राजनीति वाहेक उहाँ व्यापार र ठेक्कापट्टामा संलग्न हुनुहुन्छ। कान्तिपुर सेभिङ कोअपरेटिभमा सञ्चालक समिति सदस्यका रूपमा आबद्ध लामाको समाज सेवामा पनि रुचि रहेको छ। संविधान सभामा राज्यको पुनः संरचना गरी सबै जातजाति र वर्गको समान प्रतिनिधित्व हुनुपर्ने मुद्दा प्रमुखतासाथ उठाउने अठोट गरेका लामा भन्नुहुन्छ- कांग्रेसबाट तामाङ जातिको सभासद आफू मात्र भएकोले यस जातिका मुद्दामा अझ विशेष ध्यान दिनेछु।

