सुन देवी जोशी
चितवन, क्षेत्र नं. 5 बाट निर्वाचित सुनदेवी जोशी नेपाली कांग्रेसका सभासद हुनुहुन्छ। 75 वर्षीया जोशी आफू ज्येष्ठ सदस्य हुदाहुँदै पनि आफ्नै पार्टीले 73 वर्षीय के.बी. गुरुङलाई ज्येष्ठ सदस्य भनी संविधानसभाको अध्यक्षता गर्न पठाएकोमा दुःख लागेको बताउनुहुन्छ। आफ्ना श्रीमान् नारायण प्रसाद जोशी 2006 सालदेखि राजनीतिमा लागेको र त्यसैबापत पञ्चायती सरकारले पारिवारिक सम्पत्ति कब्जा गरेपछि आफू पनि समाजसेवा मार्फत राजनीतिमा संलग्न भएको उहाँ उल्लेख गर्नुहुन्छ। सभासद जोशी भन्नुहुन्छ "2017 सालमा राजा महेन्द्रले कु गरेपछि श्रीमान् पक्राउ पर्नुभयो। चितवनमा भएका 150 वटा भैंसी, 200 तोला सुन, 26 बिगाहा जमीन र पोखराको 1 रोपनी जमीन सरकारले कब्जा गरेर वेसहारा बनायो। रातारात एक्लै भागेर भारतको नरकटियागञ्ज पुगी 8 वर्ष निर्वासनमा बसें। 2025 सालमा नेपाल फर्केर कुस्मा, पर्वतमा खाद्य सामग्रीको पसल खोले तर 2030 सालमा मण्डलेहरूले त्यो पनि लुटिदिए र 12 वर्षको छोरा अंगद जोशीलाई 10 महिना थुनामा राखे।" 4 छोरी र 3 छोराकी आमा सुनदेवी जोशी राजनीति बाहेक व्यापार व्यवसायमा संलग्न हुनुहुन्छ। काङ्ग्रेस, महासमिति सदस्य जोशी 2035 सालमा नेपाल महिला सङ्घ का सभापति हुनुहुन्थ्यो। उहाँ साक्षर हुनुहुन्छ। सभासद जोशीले संविधानसभामा महिला हक-हित र पिछडिएको क्षेत्र तथा वर्गको उत्थानका मुद्दालाई प्रमुखतासाथ उठाउने अठोट गर्नुभएको छ।

