
रामप्रसाद ज्ञवाली कलेजस्तरमा नेपालीका पढाउनुहुन्छ। उहाँ साहित्यकार पनि हुनुहुन्छ। उहाँको जन्म 2024 साल गुल्मी जिल्लामा भएको हो। उहाँ कुन्तादेवी र दुर्गाप्रसादका छोरा हुनुहुन्छ। संस्कृतमा शास्त्री र नेपालीमा एमए गरेका ज्ञवालीले करिब एक दर्जन साहित्यिक कृति लेख्नुभएको छ। 'विवश आँसु', 'परिवर्तनको मोडमा', 'जीवनका घुम्तीहरू', 'औँसीका फूलहरू', 'आख्यानकार पारिजात', 'पुतली र झुसिल्किरा', 'एकादेशमा', 'सानी परेवी र बाज', 'असुरग्याँस', 'सम्पत्ति' र 'पाश्चात्य साहित्य सिद्धान्तको सरल व्याख्या' उहाँले लेखेका कृति हुन्। उहाँले कक्षा 1 देखि 10 सम्मका लागि दस प्रकारका व्याकरण, पूर्वप्राथमिकदेखि प्राथमिक तहसम्मका 6 पुस्तक, प्रवीणता प्रमाणपत्र तहका चार, दस जोड दुईका चार र स्नातक तहका चार पुस्तक लेख्नुभएको छ। उहाँ विभिन्न निजी शैक्षिक संस्था तथा विभिन्न साहित्यिक संस्थासँग काम गर्दै आउनुभएको छ।


