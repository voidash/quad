कालिका गाउँपालिका रसुवा जिल्लाको सदरमुकाम धुञ्चेबाट 24 किमी दक्षिण पूर्व अर्थात् रसुवाको दक्षिणी सिमानामा पर्ने फलाँखु खोलादेखि उत्तरतिर अवस्थित लाम्चो र चेप्टो भूवनौटमा फैलिएको साबिक धैबुङ गाउँ विकास समिति, लहरेपौवाको वडा नं 8, राम्चे गाविस र भोर्ले गाविसको वडा नं 1, 6, 8, 9 वडा मिलेर बनेको हो । 5 वटा वडा रहेको यस गाउँपालिकाका मुख्य स्थानहरूमा बेतिनी, धारापानी, कटुञ्जे, कालिकास्थान, धैबुङकोट, धुसेनी, रूप्सेपानी, भदौरे, जिबजिबे, ज्याङलाङ, पराङ्से, गोम्बोडाँडा, राम्चे, ग्राङ र पलेप रहेका छन् ।
यो गाउँपालिका नेपालको मध्यमाञ्चल विकास क्षेत्र अन्तर्गत समुद्री सतहबाट 950 मिटरदेखि 2200 मिटर उचाईसम्म फैलिएको छ । जसको पूर्वमा नौकुण्ड गाउँपालिका, पश्चिममा उत्तरगया गाउँपालिका, दक्षिणमा फलाँखु खोला र त्रिशुली खोला तथा गोसाईकुण्ड गाउँपालिका अन्तर्गतको लाङटाङ राष्ट्रिय निकुञ्ज पर्दछ । 
धरातलीय स्वरूप अनुसार यस गाउँपालिकालाई तीन भागमा विभाजन गर्न सकिन्छ । 1) 1100-1500मी उचाईसम्मका भूभागलाई मध्यपहाडी भागमा राखिएको छ, जसमा मानव वस्ती बाक्लो रहेको छ । 2) 1500 भन्दा माथि 2200 सम्मको भागलाई तल्लो लेकाली भागमा राखिएको छ । 3) 950 देखि 1100 मिटरसम्मको भागलाई बेसी भागमा राखिएको छ । 
कालिका गाउँपालिकाको क्षेत्रफल 192.54 वर्गकिलोमिटर रहेको छ । यो गाउँपालिका 5 वडाहरूमा विभाजन गरिएको छ । यस गाउँपालिकको कूल जनसङ्ख्या 11393 रहेको छ । स्रोत :कालिका गाउँपालिाको डिजिटल प्रोफाइल

