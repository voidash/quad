thumb|राजेन्द्र क्षेत्री
राजेन्द्र क्षत्री नेपाली सेनाका वर्तमान् प्रधानसेनापति हुन् । गौरव शमशेर जङ्गबहादुर राणाको अवकाश पश्चात उनी प्रधानसेनापति बनेका थिए । उनलाई भारतीय सेनाको मानार्थ महारथीको उपाधि भारतीय राष्ट्रपतिले प्रदान गरेका थिए । उनी सन् 1978 मा नेपाली सेनाको राजदल गणमा आयुक्त भएका थिए ।
तनहुँ जिल्लाको चिसापानी गाविसको दुधेकुनामा जन्मेका क्षत्री नेपालको सैनिक शिक्षालयबाट आयुक्त पद प्राप्त गरी प्रधान सेनापति वन्ने पहिलो व्यक्ति हुन । 2035 सालमा सैनिक अधिकृतका रुपमा सेनामा प्रवेश गरेका क्षत्रीको पहिलो पोष्टिङ राजदल गणमा भएको थियो । क्षत्रीले प्रतिविद्रोह तथा जंगल युद्धकला,जुनियर स्टाफ,गुल्मपति र गणपति तालिममा उत्कृष्ट नतिजा हासिल गरेका थिए । सेनाको 42 औ प्रधानसेनापती हुन सफल भएका क्षत्री पुस्तैनी सैनिक परिवारबाट आएका हुन् । राजा महेन्द्र र रानी रत्नको शाही पाश्र्ववर्ती समेत रहेका महासेनानी गोपालबहादुर खत्रीका छोरा राजेन्द्रका हजुरबा सेनानी बलिन्द्रबहादुर नुवाकोट धादिङ र रसुवाको बडाहाकिम थिए । उनका जिजुहजुरबा जमदार नाहरसिंह खत्री पाल्पा र बुटवल क्षेत्रमा खटेर काम गरेका थिए । 
क्षत्रीका सहोदार दाई रमिन्द्र क्षत्री हाल सेनाको मानार्थ उपरथीका रुपमा कार्यरत छन् भने भाई रतिन्द्र खत्रीले महासेनानिबाट अवकास पाइसकेका छन् । पूर्व सैनिक प्रवक्ता समेत रहेका उपरथी क्षत्री माओवादी आक्रमणमा परेर अपाङग भएपनि उनले त्यसको बावजुत पनि निरन्तर सेनामा सेवा गर्दै आएका छन् । उनी माओवादी आक्रमणमा नपरेको भए सेनापति हुने लाइनमा समेत थिए भने भाइ रतिन्द्रको पनि तत्कालीन प्रधानसेनापति छत्रमानसिंह गुरुङको गलत नियतका कारण महासेनानीबाट अवकास हुन पुगे । उनै खत्री पनि आफ्नो ब्याजमा प्रथम भएकाले उनलाई भावि सेनापतीका रुपमा सेनामा हेरिएको थियो । यसरी तिनै भाई सेनामा सेनापतिका दावेदार रहेपनि अन्ततः प्रधानसेनापतिकोे फुली लगाउने ऐतिहासिक सौभाग्य भने राजेन्द्रलाई प्राप्त भएको छ । सेनामा कम बोल्ने, सबैका कुरा सुनेर मात्र निर्णय गर्ने क्षत्री स्वभावलाई धेरैले मन पराउने गरेका छन् । 
सेनाभित्र क्षमतावान र इमान्दार अधिकृतको रुपमा पनि उनलाई हेरिन्छ । क्षत्रीले अमेरिकाको फोर्ट लेवनवर्थ क्यानसस्बाट कमाण्ड एण्ड जनरल स्टाफ कलेज र अमेरीकी आर्मी वार कलेज काईलकल पेन्सलभानियाबाट आर्मी कलेज गरेका छन् । उनले भारत,पाकिस्तान र चीनवाट फिल्ड आर्टिलरी,एयर डिफेन्स आर्टिलरी तथा पाकिस्तानको स्कुल अफ आर्मी एयर डिफेन्सबाट युनिट कमाण्डर कोर्स र भारतको डिफेन्स इन्सिच्युट अफ साइकोलोजिकल रिसर्चबाट साइकोलोजिकल अधिकृत तालिम पनि हासिल गरेका छन् । क्षत्रीसंग राष्ट्रसंघको सुरक्षा परिषदमा विश्लेषकका रुपमा रणनीतिक तहको स्टाफ, 7 बाहिनीको बाहिनीपति, मध्य पृतना हेटौंडाको पृतनापती, पूर्व प्रधानसेनापती रूक्माङ्गद कटवालको सैनिक सहायक,प्रबन्धरथी,सैनिक विनय महानिर्देशक,बलाध्यक्ष र बलाधिकृतरथीको कुशलतापुर्वक जिम्मेवारी पुरा गरेको अनुभव समेत छ ।
