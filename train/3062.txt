राम सरोज यादव
धनुषा,बहेडा वेला निवासी रामसरोज यादव समानुपातिकतर्फ नेपाली कांग्रेसका सभासद हुनुहुन्छ। 54 वर्षीय यादव नेपाल विद्यार्थी संघको सदस्यका रूपमा 2029 सालदेखि निरनतर राजनीतिमा संलग्न रहँदै आउनुभएको छ। अन्याय र थिचोमिचोका विरुद्ध प्रजातान्त्रिक आन्दोलनमा लागेको बताउने यादवले 2033 देखि 2062 सालसम्म दश पटक गरी चार वर्ष जेलजीवन बिताइसक्नुभएको छ। विद्यार्थीकालमा आर.आर. क्याम्पस जनकपुरको स्ववियु सभापति, ने.बि. सङ्घ धनुषा जिल्ला सभापति र त्यसपछि नेपाली काङ्ग्रेस धनुषा जिल्ला सचिवको जिम्मेदारी उहाँले सम्हालिसक्नुभएको छ। हाल उहाँ पार्टीको जिल्ला सभापति हुनुहुन्छ। उहाँ नेपाली कांग्रेसका तर्फबाट धनुषा जिविस सभापति समेत रहिसक्नुभएको छ।पाँच छोरी र एक छोराका पिता रामसरोज यादवले त्रिभुवन विश्वविद्यालयबाट उच्च माध्यमिक तहसम्मको अध्ययन गर्नुभएको छ। राजनीति बाहेक कृषि उहाँको पेशा हो भने क्रिकेट, फुटवल, व्याडमिन्टन र गीत-संगीतमा उहाँलाई विशेष रुचि छ। यादव नेपाल रेडक्रस सोसाइटीका आजीवन सदस्य र लोकतान्त्रिक मधेसी समाजका केन्द्रीय सदस्य हुनुहुन्छ। सङ्घीय प्रणाली मार्फत संपूर्ण क्षेत्र एवं वर्गलाई राज्यमा समान अधिकारको प्राप्ति र राज्य पुनः संरचना मार्फत संपूर्ण विभेदको अन्त्यका मुद्दालाई संविधानसभामा प्रमुखतासाथ उठाउने उहाँको अठोट छ। यादव भन्नुहुन्छ- देशलाई अग्रगामी निकास दिन संविधानसभाका सबै सदस्यले पार्टीगत आग्रह, पूर्वाग्रहबाट माथि उठेर देश र जनताका पक्षमा उत्कृष्ट संविधान निर्माण गर्ने संकल्प गर्नुपर्छ।

