प्राध्यापक डाक्टर जीवन श्रेष्ठ माछाबारे विद्यावारिधि गर्ने पहिलो नेपाली महिला हुनुहुन्छ। उहाँसँग 41 वर्षजीवविज्ञान पढाएको अनुभव पनि छ। उहाँको जन्म 2002 साल साउनमा तेह्रथुमको जलजले, सन्यासीछापमा भएको हो। जीवनका पिताको नाम मोतिबहादुर र माताको नाम लक्ष्मी मास्के हो। 4 दाजु र 4 दिदीबहिनीमध्ये उहाँ कान्छी छोरी हुनुहुन्छ। उहाँले 'फिसेज अफ नेपाल', 'फिसेज, फिसिङ इप्लिमेन्ट एन्ड मेथड्स अफ नेपाल' र बायोडाइभर्जिटी प्रोफाइल प्रोजेक्टमा माछासम्बन्धी किताब लेख्नुभएको छ। उहाँको अर्को पुस्तक चाँडै आउँदैछ। जीवन नेपाल विज्ञान तथा प्रविधि प्रतिष्ठानमा प्राज्ञ हुनुहुन्छ। उहाँले भारतबाट आइएस्सी गरेपछि बिएस्सी नेपालबाट गर्नुभयो। एमएस्सीका लागि भारत जानुभयो। मध्यप्रदेश, उज्जैनस्थित विक्रम युनिभर्सिटीबाट एमएस्सी सक्नुभयो। सन् 1966मा पर्ढाई सकेर सन् 1967 देखि त्रिभुवन विश्वविद्यालयमा पढाउन थाल्नुभयो। जीवशास्त्रको केन्द्रिय विभागका रूपमा डेढ वर्षकाम गर्नुभयो। उहाँ 2064मा सेवानिवृत्त हुनुभयो। श्रेष्ठले धेरै कदरपत्र पाउनु भएको छ। उहाँले भारत, जर्मनी, अमेरिका, जापान, चीन, ताइवान, थाइल्याण्ड, पाकिस्तान, बङ्गलादेश आदि देशमा गएर विभिन्न कार्यपत्र पेश गर्नुभएको छ। त्यहाँ अध्ययन गर्नुभएको छ।
