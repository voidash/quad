सोनाम छेजुङ लामा
नेकपा-एमालेकी मुगु जिल्ला कमिटी सदस्य सोनाम छेजुङ लामा संविधानसभामा समानुपातिक तर्फ सो पार्टीका सभासद हुनुहुन्छ। प्राथमिक तह सम्मको शिक्षा हासिल गरेकी 51 वर्षीया लामा 2034 सालदेखि राजनीतिमा सक्रिय हुनुभएको हो। लामा भन्नुहुन्छ-"त्यसवेला मेरो जिल्लामा महिला बाहिरफेर हिंड्दा घृणा गर्ने गर्दथे। म 6 जना दाजु भाइकी एकमात्र वहिनी थिएँ। त्यसैले राजनीतिमा लागेर सबैलाई देखाइदिन्छु भनेर राजनीतिमा संलग्न भएँ। यसका निम्ति खास गरी ठूलो दाई सोनाम छोचेन लामाको मलाई विशेष सहयोग थियो।" अखिल नेपाल महिला संघको केन्द्रीय सदस्य रहेकी लामा जनआन्दोलन-2मा गिरफ्तार भएर जेल पर्नुभएको थियो। यसै क्रममा काठमाडौ भोटाहिटीमा प्रहरीले कुटेर उहाँलाई घाइते बनाएको थियो र अझ पनि उहाँ घाइते अवस्थाबाट मुक्त हुनुभएको छैन।राजनीति बाहेक समाजसेवामा रुचि राख्‍ने लामा कुनै गैरसरकारी संस्थासँग भने आवद्ध हुनुहुन्न। आफ्नो राजनीतिक प्रतिवद्धता र क्रियाशीलताका कारण पार्टीले संविधानसभामा पुर्‍याएको ठान्ने सोनाम छेजुङ लामा संविधानसभामा समानुपातिक र समावेशी प्रतिनिधित्वका कुरा लिपिबद्ध गराउन, भूमिमा सबैको स्वामित्व सुनिश्चित गराउन र त्यसमा महिलाको अधिकार कायम गराउन सक्रिय रहने बताउनुहुन्छ। 
