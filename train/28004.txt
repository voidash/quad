
किम जोङ इलको निधनपछि उनका कान्छा छोरा किम जोङ उन उत्तराधिकारी हुने संकेत देखिएको छ। उत्तर कोरियाली सरकारी टेलिभिजनले पनि उनी नै उत्तराधिकारी हुने बताएको छ। किम जोङ उन इलको तेस्री श्रीमतीतर्फका कान्छा हुन्। सन् 1983 वा 1985को सुरुमा जन्मिएका उनलाई बाल्यकालमा बाबुको उत्तराधिकारीका रूपमा हेरिएको थिएन। सौतेनी दाइ किम जोङ नाम तथा उनका दाइ किम जोङ जोललाई उत्तराधिकारीका रूपमा विश्लेषकले हेरेका थिए। इलले उत्तराधिकारीका रूपमा कान्छा छोरा उनलाई सन् 2009 देखि तालीम दिन थालेको समाचार दक्षिण कोरियाली मिडियाले छापेका थिए। यसैगरी, उनलाई देशको शक्तिशाली रक्षा नियोगमा नियुक्त गरिएपछि उत्तराधिकारी उनी नै हुने अड्कलबाजी गरिएको थियो। रक्षा नियोग उत्तर कोरियाको महत्त्वपूर्ण सरकारी अंग मानिन्छ। यस नियोगका अध्यक्षका रूपमा किम जोङ इलले देशमा शासन चलाएका थिए। जुन 2, 2009मा उत्तर कोरियाका अधिकारीलाई किम जोङ उनलाई उत्तर कोरियाली भावी नेताका रूपमा स्विकार्न भनिएको दक्षिण कोरियाली खुफिया एजेन्सीले बताएको थियो। किम जोङ उनको प्रशंसा गर्दै अहिले नै थुप्रै गीत, कविता लेखिएका छन्। हजुरबुबा, बाबुका साथ उनको एक करोड तस्बिर अहिले जनतालाई वितरण गर्ने तयारी अवस्थामा राखिएको पनि बताइएको छ। यसैगरी, कतिपयले भने किम जोङ उनको पछाडि मुख्य परिचालक चाङ सङ तायक हुने अनुमान गरेका छन्। तायक किम जोङ इलका बहिनी ज्वाँइ हुन्। उनी अहिले उत्तर कोरियाली वर्कर्स पार्टीको व्यवस्थापन विभागका निर्देशक छन्। किम जोङ उनले आफै शासन चलाउन नसकुन्जेलसम्मका लागि तायक नायबी रहने पनि कतिपय विश्लेषकको अनुमान छ। उत्तराधिकारी उनबारेमा त्यति जानकारी बाहिर आएको छैन। उनकी आमा किम जोङ इलकी सबैभन्दा मर्न पर्ने श्रीमती भएको बताइएको छ। उनले सानैदेखि छोरालाई नेताका रूपमा अघि सारेको पनि विभिन्न रिपोर्ट आएको छ। आमाले किम जोङ उनलाई 'मर्निङ स्टार किङ' उपनामले बोलाउने गर्थिन्। 'आइ वाज किम जोङ इल सेफ' पुस्तकका लेखक केन्जी फुजीमोटोले आफ्नो पुस्तकमा किम जोङ उन बाबुका पि्रय भएको बताएका थिए। दाइले जस्तै स्विट्जरल्यान्डमा अध्ययन गरेको भए पनि किम जोङ उन पश्चिमा प्रभावमा नपरेको पनि बताइएको छ। स्कुल बिदा भएका वेला उन घर स्वदेश र्फकने तथा उत्तर कोरियाली राजदूतसँग खाना खाने गरेको पनि बताइएको छ। स्विट्जरल्यान्डमा र्फकेपछि किम जोङ उनले किम दोस्रो सुङ सैन्य विश्वविद्यालयमा अध्ययन गरेका थिए। उनको बानी-व्यहोराबारे त्यति सार्वजनिक भएको छैन। 2010को अगस्टमा किम जोङ इलले गरेको चीन भ्रमणमा उन पनि सहभागी भएका थिए। किम जोङ उनलाई अहिले नै सुगर तथा मुटु रोग भएको बताइएको छ। उनी एनबिए बास्केटबलका फ्यान पनि भएको बताइएको छ। 30 वर्ष पनि ननाघेका किम जोङ उनमा राजनीतिक अनुभवको कमी, परिवारका सदस्यसँग सत्ताको खिचातानी आदि कारणले आणविक शक्ति सम्पन्न उत्तर कोरियामा राजनीतिक अस्थिरता आउन सक्ने भय विश्लेषकले व्यक्त गरेका छन्।
