साल्ट ट्रेडिङ्ग कर्पोरेशन लिमिटेड 2020 साल भाद्र 27 गते बिहिवारका दिन स्थापना भएको हो । नेपालमा नूनको स्रोत नभएको कारण र तत्कालिन अवस्थामा यातायातको दृष्टिकोणले समेत सम्पूर्ण जनतालई नून पु-याउनु ठूलो चुनौतीको रुपमा रहेकाले अत्यावश्यक दैनिक उपभोग्य वस्तु नूनको आपूर्ति व्यवस्थालाई व्यवस्थित र नियमित गर्न तत्कालिन श्री 5 को सरकार, श्री 5 को सरकारको स्वामित्वमा रहेको संस्था एवम् त्यसबेला नूनको कारोवारमा लागेका मुख्य व्यापारीहरुलाई समावेश गरि साल्ट ट्रेडिङ्ग कर्पोरेशन लिमिटेडको स्थापना गरिएको थियो ।
समयक्रममा संस्थानले आफ्नो लगानीमा गोरखकाली रबर उद्योग लि ;नेपालकै प्रथम खाद्य उद्योग लि; नेपाल वनस्पति ध्यू उद्योग लि ,लगायत हिमालय खाद्य एवं प्याकिङ उद्योग; नेशनल फाईनान्स लि, सगरमाथा इन्स्योरेन्स,जस्ता संस्थाहरुको स्थापना गरेर देशलाई औद्योगिकरणको दिशामा अघि बढाएको थियो ।
आर्थिक बर्ष 2072/73 मा 61 करोड 24 लाख मुनाफा कमाइएको कर्पोरेशनले आव 2073/74 मा 25.62 प्रतिशतले बढाएर 76 करोड 93 लाख मुनाफा आर्जन गरेको थियो । कर्पोरेशनले कृषि मन्त्रालयको स्वीकृतिमा गैरअनुदानका अमोनियम सल्फेट र सिंगल सुपर फस्फेट मलसमेत बिक्री वितरण गरिरहेको छ ।
काठमाडौंको कालिमाटीमा केन्द्रिय कार्यालय रहेको यस कम्पनीको चुक्ता पूँजी 9 करोड 80 लाख 26 हजार रुपैयाँ पुगेकाे छ । साल्ट टेड्रिङमा सर्वसाधारणको लगानी 21 प्रतिशत तथा सरकारको 79 प्रतिशत लगानी रहेको छ ।
साल्ट ट्रेडिङ्गकाे नेप्सेमा नियमित कारोबार हुने गरेकाे छैन ।
