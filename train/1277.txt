मोहम्मद सिदिकी
2036 सालदेखि प्रजातान्त्रिक आन्दोलनमा सक्रिय रहँदै आउनुभएकी मोहम्मदी सिद्दिकी समानुपातिकतर्फ नेपाली कांग्रेसकी सभासद हुनुहुन्छ। कांग्रेसको भगिनी संस्था नेपाल महिला संघकी सल्लाहकार सिद्दिकीले यसअघि महिला संघको जिल्ला सदस्य र महिला विभाग सदस्यको समेत जिम्मेदारी सम्हालिसक्नुभएको छ। आफ्ना श्रीमान् नेपाली कांग्रेसमा सक्रिय रहेकाले प्रजातान्त्रिक राजनीतिमा आस्था रहँदै आएको र उहाँ बित्‍नु‍भएपछि आफू राजनीतिमा सक्रिय भएको सिद्दिकी बताउनुहुन्छ।सभासद सिद्दिकी समाजसेवा र मानव अधिकारका क्षेत्रमा विशेष सक्रिय रहँदै आउनुभएको छ। उहाँ फातिमा फाउन्डेसन नेपाल, साउथ एसियन्स फर ह्युमन राइट्स, ह्युरोन र एमनेष्टी इन्टरनेशनल सँग आवद्ध हुनुहुन्छ। भारतबाट अङ्ग्रेजी साहित्यमा स्नातक, नेपालगञ्ज निवासी 49 वर्षीया सिद्दिकी दुई छोरा र एक छोरीकी आमा हुनुहुन्छ। उहाँका लेख रचना विभिन्न पत्र-पत्रिकामा प्रकाशित हुँदै आएका छन्। राजनीतिक निरन्तरताका साथै महिला अधिकार र मानव अधिकारका क्षेत्रमा आफ्नो सक्रियताले आफूलाई संविधानसभामा पुर्‍याएको उहाँको आकलन छ। सभासद सिद्दिकीले मुस्लिम समुदायलाई पहिचान दिलाउने र महिलाको समग्र अधिकारको लागि लड्ने कार्यमा संविधानसभामा आफूलाई केन्द्रित गराउने अठोट गर्नुभएको छ।

