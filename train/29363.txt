साझा यातायात सहकारी ऐन, 2016 अन्तर्गत वि.सं. 2018मा स्थापित संस्था साझा यातायात सहकारी लिमिटेडद्वारा सञ्चालित यातायात सेवा हो । तत्कालीन सरकारले वि.सं.2058 माघ 11 गतेदेखि बन्द गराएको साझा यातायात कर्मचारीको उजुरीका आधारमा पुनरावेदन अदालत, पाटनको वि.सं. 2059 माघ 19 गतेको आदेशपछि सञ्चालनमा आएको थियो । अदालतको आदेशपछि नयाँ व्यवस्थापनसंगै कर्मचारी कटौती गरेर वि.सं. 2060 जेठ 1 गतेदेखि आफ्नो सेवा सुरू गरेको साझा यातायात पूर्व कर्मचारीको आन्दोलनका कारण 2063 साल फागुन 13 गतेदेखि बन्द भएको थियो ।
सर्वसाधारण जनताको निमित्त सस्तो, सुलभ र भरपर्दो,जनप्रिय, विश्वसनिय यातायात सेवा सञ्चालन गर्ने मूल उदेश्य लिएर 2018 साल चैत्र 3 गते बुधबारका दिन तत्कालीन सहकारी संस्था ऐन 2016 अन्तरर्गत प्रारम्भिक सहकारी संस्थाको रूपमा साझा यातायात दर्ता भएको हो। स्थापना भएको चार महिनापछि 2019 साल श्रावण 1 गतेदेखि संस्थाले काठमाडौ शहरी क्षेत्रमा सार्वजनिक यातायात सेवा प्रदान गर्न शुरु गर्‍यो। यस संस्थाको संस्थापन अध्यक्षमा बिश्वबन्धु थापा रहनु भएको थियो। साझा यातायातमा नेपाल सरकारका मन्त्रालयहरू तथा बिभागहरू,बिभिन्न संघ संस्थाहरू र सर्व साधारण जनताहरूको समेत शेयर लगानी रहेको छ। सहकारीताको मुल्य र मान्यताअनुसार प्रत्येक वर्ष सम्पन्न हुनु पर्ने वार्षिक साधारण सभा 2023 सालपछि विविध कारणले गर्दा 2061 साल कार्तिक 22 गते आईतबार संस्थाको चौथो साधारण सभा भयो। त्यसै गरी 2064 साल भाद्र 16 गते आईतवार संस्थाको पाँचौं, 2066 श्रावण 11 मा छैठौं, 2067 साल फागुन 20 गते शुक्रवारका दिन संस्थाको सातौं साधारण सभा सम्पन्न भई सकेको छ। संस्थाको संशोधित विनियममा भएको व्यवस्था बमोजिम 2068 साल जेष्ठ 6 गते शुक्रवारका दिन संस्थाको विशेष साधारण सभा सम्पन्न भई सोही सभाबाट कनकमणि दीक्षितको अध्यक्षतामा सर्वसाधारण शेयर सदस्यको तर्फबाट शंकर राज जोसी, भूषण तुलाधर, बिनोद कुमार अधिकारी र शबन्दना थापा सञ्चालक सदस्यमा निर्विरोध निर्वाचित हुनु भयो। त्यसै गरी नेपाल सरकारको तर्फबाट सहकारी बिभागका रजिष्ट्रार र यातायात ब्यबस्था बिभागका महार्निदेशकले प्रतिनिधित्व गरी आउनु भएको छ।
साझा यातायातले सडक यातायात सञ्चालन भएका नेपालका बिभिन्न ठाउँहरूमा यात्रु बस सेवा बिस्तार गरेको थियो। साझा यातायात संग 183 वटा बसहरू थिए। साझा यातायात नेपाल सरकार मन्त्री परिषदको 2058 मंसिर 15 को निर्णय अनुसार 2058 माघ 11 देखी विघटन गरी लिक्वीडेशनमा लगिएकोमा संस्था विघटनका विरुद्ध श्री पुनरावेदन अदालत पाटनमा मुद्दा दायर गरिएकोमा श्री पुनरावेदन अदालत पाटनको 2059 माघ 15 को निर्णयअनुसार साझा यातायात पूर्नस्थापना भई पूनः सञ्चालनमा आएको हो। साझा यातायातको 2060 बैशाख देखि पूर्नस्थापना भए पश्चात काठमाडौबाट पोखरा, भैरहवा र बीरगंज, कलैया, पाल्पा, तौलिहवा, बाग्लु, बेनी, र गोर्खा लगायतका स्थानमा आङ्गनो सेवा विस्तार गरेको थियो। उपत्यकामा पनि बिहान पशुपतिदर्शन सेवा संचालन गर्दै आएको थियो। संस्थाको ब्यानरमा काठमाडौ देखि ल्हासा,काठमाडौंदेखि दिल्लीमा अन्तर्राष्टिय बस सेवा संचालन भएका थिए। त्यसै गरी संस्थाकै ब्यानरमा काठमाडौंको चक्रपथमा करिब 50 वटा बसहरू संचालन भएका थिए। काठमाडौ देखि पोखरा,बिरगंज, भैरहबामा करिब 20 वटा माइक्रोबसहरू संस्थाको ब्यानरमा संचालन भै राखेका थिए। बिभिन्न कारणबाट 2064 जेष्ठ देखी साझा यातायातका सबै सेवाहरू अबरुद्ध भए।
 शेयर सदस्य मध्येको सहकारी बिभागका रजिष्ट्रार एक जना - सदस्य शेयर सदस्य मध्येको यातायात ब्यबस्था बिभागका महानिर्देशक एक जना - सदस्य     शेयर सदस्यहरू मध्येबाट निर्वाचित 5 जना-सदस्य रहने ब्यबस्था गरेको छ । विनियम संशोधन पूर्व श्रम तथा यातायात ब्यबस्था मन्त्रालयका सचिव पदेन अध्यक्षसहित नेपाल सरकारबाट 5 जना सदस्य रहने र साधारण सभाबाट निर्वाचित 2 जना सञ्चालक सदस्य रहने व्यवस्था थियो । 
साझा यातायातको स्थायी सम्पतिको रूपमा स्व.श्री जगदम्वा देबी राणा द्वारा यस संस्थाको स्थायित्व र विकासका लागि सहयोग स्वरूप प्रदान गरेको पूल्चोक ललितपुर स्थित करिब 22 रापनी जग्गा र सोमा निर्मित यस संस्थाका नयाँ भवनहरू रहेका छन्। त्यसै गरी संस्थाको स्थायी सम्पति घर जग्गालाई लिज तथा भाडामा लगाई संस्याको व्यवस्थापन खर्च ब्यबस्था गरिएको छ। भविष्यमा यंस्थाको पूल्चोक स्थित जग्गामा सरकारी तथा नीजि साझेदारीको रूपमा ठुलो ब्यापारिक भवन बनाउने, संस्थामा रहेको भौतिक पूर्बाधारको ब्यापक मात्रामा परिचालन गर्ने, नयाँ बस खरीद गरी सार्बजनिक यातायातको रूपमा संचालन गर्ने लय लिइएको छ । त्यस्तै उपत्यका बहिरका नेपालका बिभिन्न शहरहरू तथा ग्रामिण सडकहरूमा दोस्रो चरणमा सेवा बिस्तार गर्ने कार्यक्रम रहेको छ। तेस्रो चरण अर्न्तगत मित्र राष्ट्रका बिभिन्न शहरहरूमा राष्टि्रय ध्वजावाहकको रूपमा अन्तर्राष्ट्रिय बस सेवा समेत नेपाल सरकारको सहयोगमा साझा यातायात सञ्चालन गर्ने प्रमुख उद्देश्य रहेको छ। साझा यातायातलाई अब नमुना सार्वजनिक यातायातको रूपमा अगाडि बढाउने र जनतालाई सस्तो शुलभ,भरपर्दो, समयबद्ध सुरक्षित यातायातको सुबिधा प्रदान गर्ने योजना रहेको छ।
