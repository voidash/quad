हलेसी तुवाचुङ नगरपालिका पूर्वी नेपालको प्रदेश नं. 1 मा रहेको खोटाङ जिल्लामा अवस्थित छ । नेपाललाई संघीय स्वरुपमा लगेर पुनर्संरचना गर्ने उदेश्य अनुरुप स्थापना गरिएको प्रदेश नं. 1 नेपालको सबैभन्दा पूर्वी भागमा छ । यस प्रदेशमा समावेश 14 जिल्लाहरू मध्यको खोटाङ जिल्लाको पश्चिम भेगमा रहेका 11 गाउँ विकास समितिहरू समावेश गरिएका छन् । यसलाई नगरपालिका घोषणा गर्दा गाविस बाहुनीडाँडा, डिकुवा, च्यास्मिटार, बडहरे, दुर्छिम, मंगलटार, महादेवस्थान, धितुङ, सल्ले, अर्खौले तथा राजापानी समेटिएका हुन् । यस हलेसी तुवाचुङ नगरपालिकाको केन्द्र दुर्छिम गाउँ विकास समितिको कार्यालय रहेको ठाँउ छापडाँडालाई बनाइएको छ । यसको सीमाना पूर्वमा रुपाकोट मझुवागढी नगरपालिका लामीडाँडा गाउँपालिका पश्चिममा ओखलढुंगा र उदयपुर जिल्ला उत्तरमा लामीडाँडा गाउँपालिका र ओखलढुङ्गा जिल्ला तथा दक्षिणमा उदयपुर जिल्ला रहेको छ ।
हलेसी नेपालको एक प्रसिद्ध हिन्दू, किरात र बौद्ध धर्मावलम्बीको तीर्थस्थल र संगमस्थलको नाम ‘हलेसी’ हो । जहाँ हलेसी महादेवको मन्दिर अवस्थित छ । अहिले यो नगरपालिकाको 7 नम्बर वडा मा पर्दछ । यस्तै नगरपालिका को 10 नम्बर वडा अर्खौले मलाथुम्की डाँडाको शिरमा अवस्थित तुवाचुङ किराँत संस्कृतिको उद्गम स्थल वा आदिमभूमि मानिन्छ । जसलाई तुवाचुङ जायजुम भनिन्छ । यीनै हलेसी र तुवाचुङ मिलाएर हलेसी तुवाचुङ नगरपालिकाको नामाकरण गरिएको हो ।
