नेपाल टेलिभिजन नेपाल सरकारको पूर्ण स्वामित्वमा रहेको नेपालको सबैभन्दा ठूलो टेलिभिजन प्रसारण संस्था हो । इ.सं. 1995 मा एक आयोजनाको रूपमा स्थापना भएको यस संस्थाले हाल दुई वटा च्यानलहरू टेरेस्टियल तथा भू-उपग्रह ट्रान्समिसन मार्फत प्रसारण गर्दै आएको छ। नेपाल टेलिभिजनका च्यानलहरू नेपाल लगायत एसिया महादेशका धेरै देशहरूबाट हेर्न सकिन्छ। हाल यसले समाचार मूलक कार्यक्रम तथा मनोरञ्जनात्मक कार्यक्रमका साथै शैक्षिक, स्वास्थ्य तथा अन्य साँस्कृतिक कार्यक्रमहरू प्रसारण गर्ने गर्दछ। 
राजा बीरेन्द्रबाट 2038 साल असार 10 गते तत्कालीन राष्ट्रिय पञ्चायतको 32 औँ अधिवेशन लाई सम्बोधन गर्दा टेलिभिजन स्थापनाको संभाव्यता बारे श्री 5 को सरकारले अध्ययन गर्नेछ भनी बक्स भएको थियो। तत्कालिन श्री 5 को सरकारले यसतर्फ आफ्नो तत्परता देखाउन थाले बमोजिम वि.सं. 2041 साल माघ 17 गते सञ्चार मन्त्रालय अन्तर्गत नेपाल टेलिभिजन परियोजनाको गठन गरियो। 2042 साल असार 18 गतेको गोरखापत्र दैनिकको एक समाचार अनुसार "आर्थिक वर्ष 2042/43 मा टेलिभिजनको सञ्चालन व्यवस्थित रूपले गर्न आवश्यक पर्ने दक्ष जनशक्तिका लागि विशेष व्यवस्था मिलाउन 2042 साल भाद्र 21 गतेसम्म सञ्चालन हुने गरी 2042 साल असार 17 गते देखि नेपाल टेलिभिजन परियोजना र वल्र्ड भ्यू इन्टरनेशनलको संयुक्त तत्त्वावधानमा विकासमूलक टेलिभिजन कार्यक्रम उत्पादन प्रशिक्षण सुरू भएको छ। यसैबीच नेपाल टेलिभिजन परियोजना बाट 2042 साल साउन 29 गते परीक्षण प्रसारण कार्यक्रमको श्रीगणेश गर्‍यो। त्यसबखत कार्यक्रमको प्रसारण समय बेलुकी 7 बजेदेखि 7.40 वा 7.45 बजे सम्म सीमित थियो। सुरूमा यसले VHF र पछि UHF ब्याण्डमा 100 वाटको प्रसारण सेटबाट कार्यक्रमहरू प्रसारण गर्ने गर्थ्यो जुन काठमाडौं उपत्यका भित्र मात्र उपलब्ध थियो। त्यसै बेला नेपाल टेलिभिजन परियोजनाले गरेको एक सर्वेक्षण अनुसार काठमाडौंमा 1 हजार 2 सय 66 वटा टेलिभिजन मात्र थिए। प्रसारण प्रारम्भ भए पछि त्रिभुवन अन्तर्राष्ट्रिय विमान स्थल भन्सार कार्यलयले जनाए अनुसार प्रति महिना 3 सय टेलिभिजन सेट नेपाल भित्रिन्थे। सुरूमा परियोजनाका रूपमा रहेको नेपाल टेलिभिजन 2042 साल पुस 12 गते संस्थानमा परिणत भयो। परीक्षण प्रसारण सुरू हुँदा अल्ट्रा हाई फिक्वेन्सी च्यानल बाट हुन्थ्यो भने 2042 साल पुस 14 गते नियमित प्रसारण थाले पछि भेरी हाई फिक्वेन्सी च्यानल बाट हुन थाल्यो।
इ.सं. 1987को सार्क सम्मेलन ताका यसले थुप्रै प्राविधिक प्रगति गर्‍यो।
बि.सं. 2058 असार देखि यसले प्रसारणको लागि भू-उपग्रह प्रयोग गर्न थाल्यो जसका लागि Sagarmatha Earth Station प्रयोग गर्ने गर्दछ।

