नरबहादुर साउद मदन पुरस्कार विजेता नेपालका कृषि प्राविधिक हुन्। साउँदले कृषि विधामा लेखेको नेपालका बालीनाली र तिनको दिगो खेती पुस्तकका लागि 2066 सालको मदन पुरस्कार पाएका हुन्।
उनको जन्म बैतडीको रिम-3 बन्डामा 2019 सालमा बुबा धनबहादुर साउँद र आमा धर्मादेवी साउँदका सन्तानका रूपमा भएको हो।
उनले गाउँकै पञ्चदेव माविबाट 2036 सालमा एसएलसी सकेका हुन्। साउँदले रामपुर क्याम्पसबाट 2039मा कृषिमा आईएस्सी- एजी गरे। 041 सालमा सरकारी छात्रवृत्तिमा हिमाञ्चल प्रदेशको कृषि विश्वविद्यालय, पालमपुरबाट कृषि बिषयमा स्नातक, बीएस्सी- एग्री गरे।
सन् 1989मा सहायक स्याउ उत्पादन अधिकृतका रूपमा राष्ट्रिय कृषि अनुसन्धान परिषद् खुमलटारबाट सेवा सुरू गरेका हुन्। उनी दुग्ध विकास संस्थानको प्राविधिक अधिकृत बने।
उनी 2047 मै संस्थानमा कार्यरत थिए। बुटवलबाट सुर्खेत जाँदै गर्दा दूधको ट्यांकर दुर्घटनामा भयो। उनी घाइते भए। साउँदले थुप्रै उपचार गरे पनि सञ्चो भएन। कम्मरमुनि नचल्ने गरी अशक्त भए। दुर्घटनामा परेर अपांग भएपछि माइती गएकी श्रीमती फर्किनन्।
ओछ्यानमै पल्टेर उनले कृति तयार पारे। करिब 10 वर्ष लगाएर पुस्तक तयार भएको हो। नेपालका बालीनाली र तिनको दिगो खेती 2065 सम्म अपडेट छ। पहिले पाण्डुलिपि साझा प्रकाशन पठाइयो। सुरूमा विश्वास गरिएन। कृषि विशेषज्ञ डा. फणिन्द्रप्रसाद न्यौपानेको पाण्डुलिपि पढेपछि कृषिको क्षेत्रमा प्रथम दर्जाको कृति टिप्पणी गरेपछि किताब 2067 वैशाखमा मात्र बाहिर आएको हो। साउँदको 940 पृष्ठको उनको उक्त किताब सात खण्डमा बाँडिएको छ।
अहिले उनी च्याउ उत्पादनसम्बन्धी किताब लेख्दै छन्।
हाल उनी भीमदत्त नगरपालिका-1, उल्टाखाम कन्चनपुरमा बुबा, आमा र बहिनीहरूसँग बस्दै आउनु भएको छ।
