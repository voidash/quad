स्याङ्जामा आँधीखोला सञ्चार सहकारी संस्था लिमिटेड द्वारा सहकारी मूल्य-मान्यता र सिद्धान्त अनुसार सञ्चालन हुने गरी सहकारी ऐन 2048 अन्तर्गत स्थापित रेडियो आँधीखोला एक सञ्चार सहकारी संस्था हो । यसको औपचारिक समुद्द्याटन 2064 साल मंसिर 6 गते भई यस अन्तर्गत रेडियो आँधीखोला 105.4 मेगाहर्ज सञ्चालन भई आएको छ । राष्ट्रमै शिक्षा र चेतनाको हैसियतले विशिष्ट प्रतिष्ठा आर्जन गर्न सफल स्याङ्जाबासीहरुको र जिल्लामा सञ्चार क्षेत्रमा कार्य गर्ने कुनै पनि इलेक्ट्रोनिक मिडिया स्थापित नभएको अवस्थामा स्याङ्जाको मध्यवर्ती क्षेत्र वालिङ नगरपालिका र यसको सेरोफेरोमा बस्ने विभिन्न बर्ग, धर्म, समुदाय, जातजाति र आस्थासँग सम्बद्ध ब्यक्तिहरुको सामुहिक आर्थिक लगानी र प्रयासमा रेडियो आँधीखोलाको जन्म भएको हो ।
स्थापनाको छोटो समयमा नै रेडियो आँधीखोलाले यसको आसपासका पाल्पा, पर्वत, तनहुँ, गुल्मी, अर्घाखाँची, कास्की, बाग्लुङ, मुस्ताङ, मनाङ सहितका 15 वटा जिल्लाका जनताहरुमा विहान 05:30 देखि राती 10:00 बजे सम्म आफ्ना सुचना तथा समाचारमुलक, लोकसाँस्कृतिक र चेतनामुलक कार्यक्रमहरु मार्फत अत्यन्त लोकप्रिय बन्न पुगिसकेको छ ।


