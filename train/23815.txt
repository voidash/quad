एमानुएल म्याक्रोन फ्रान्सको इतिहासमा अहिलेसम्मकै कम उमेरका राष्ट्रपति बनेका छन्। म्याक्रोन सन् 1958 मा फ्रान्समा गणतन्त्र स्थापना भएपछिका पहिलो व्यक्ति हुन्, जो दुई प्रमुख परम्परागत पार्टी बाहिरबाट राष्ट्रपति निर्वाचित भएका छन्।म्याक्रोन युरोप समर्थक मध्यमार्गी नेता मानिन्छन् ।
म्याक्रोनले कुल मतको 65 प्रतिशत मत प्राप्त गरे ।उनी व्यापारी र युरोपियन संघका समर्थक हुन्। उनीसँग पराजित भएकी पेन भने राष्ट्रवादी नारा 'फ्रान्स पहिले' भन्दै आप्रवासीहरुकी विरोधी थिइन्। यसपालिको राष्ट्रपतिको चुनावमा पहिलेको भन्दा कम मतदान भएको बताइएको छ। दक्षिणपंथी नेतृ पेनले आफनो हार स्वीकार गरेकी छन । पेनले 34 प्रतिशत मात्रै मत प्राप्त गरिन । राष्ट्रपतिमा निर्वाचित भए लगत्तै म्याक्रोनले आफनो जितले फ्रान्स नयाँ अध्याय सुरु भएको बताएका छन ।उनले आफू आशा र सत्यताको प्रतिक बनेर अघि बढने प्रतिबद्धता जनाए । उनले मुलुकमा बिद्यमान भेदभाव अन्त्य गरी युरोपेली संघ र जनताबीच पुनः सम्पर्क स्थापित गर्ने बताए ।
जलवायु परिवर्तनका असर कम गर्न पनि आफू प्रतिबद्ध भएर लाग्ने उनले बताए ।
प्यारिसस्थित बीबीसीका एकजना संवाददाता भन्छन्, यो तीन वर्ष अघिसम्म पनि धरैजसो फ्रान्सेली जनताले नचिनेको एक व्यक्तिको असाधारण सफलताको कथा हो।
उत्तरी शहर एमिएँमा जन्मिएका माक्रोंले प्यारिसको प्रतिष्ठित हेनरी चौथौ विद्यालयमा पढेका थिए। पछि उनले प्यारिसकै नामी विश्वविद्यालयबाट उच्च शिक्षा हासिल गरे।
माक्रोंका बाबु तथा आमा दुबैजना चिकित्सक हुन्।केही समय एउटा इन्भेष्टमेन्ट ब्याङ्कमा काम गरेका माक्रोंले पछि फ्रान्सका निवर्तमान राष्ट्रपति फ्राँस्वाँ ओलान्दको आर्थिक सल्लाहकारका रुपमा काम गरेका थिए।
पछि ओलान्दले उनलाई अर्थमन्त्रीको रुपमा नियुक्त गरे।
सरकारमै भएका बेला ठीक एक वर्ष अघि उनले एन माश भन्ने नयाँ दल खोल्ने घोषणा गरे।
त्यसको चार महिना पछि उनले अर्थमन्त्रीको पदबाट राजीनामा दिए र राष्ट्रपति पदमा उम्मेदवारी दिने बताए।
एउटा अभूतपूर्व चुनावी अभियानपछि देशका दुईवटा ठूला परम्परागत राजनीतिक दलहरु सोसलिष्ट पार्टी तथा रिपब्लिकन पार्टीका उम्मेदवारहरुलाई पहिलो चरणमै पराजीत गरेपछि उनी अहिले राष्ट्रपति पदमा चुनिएका हुन्।
आफ्नो अनौठो प्रेम कथाका कारण पनि माक्रों फ्रान्समा चर्चित छन्।
उनले आफु भन्दा 24 वर्ष जेठी आफ्नै शिक्षिका ब्रिजीट ट्रोनियोसंग बिहे गरेका छन्।
नाटक विषय पढाउने आफ्नी गुरुआमालाई 17 वर्षको उमेरमै उनले प्रेम प्रस्ताव राखेको र त्यसको 12 वर्षपछि मात्रै उनीहरुको बिहे भएको थियो।
तीन सन्तानकी आमा ब्रिजीटले आफ्नै छात्रसंग बिहे गर्न आफ्ना पतिसंग पारपाचुके गरेकी थिइन्।
माक्रोंको राजनीतिमा उनकी श्रीमतीको केही प्रभाव रहेको ठानिन्छ।
आफ्नो चुनावी घोषणापत्रमा उनले शिक्षालाई उच्च प्राथमिकता दिने उल्लेख गरेका छन्।
