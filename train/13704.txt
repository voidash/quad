
सुनसरी जिल्लाको वराहक्षेत्र गाविस- 9 चावचास्थित ऐतिहासिक प्रमाणहरू भेटिएको हिन्दुपति राजाको दरबार 'अमृतगाछी' छ। पवित्र तीर्थस्थल वराहक्षेत्रदेखि झन्डै साढेतीन कि.मि. पूर्व र हिन्दुहरूको समाधिस्थल चतराको सप्तकोशी नदीदेखि चार कि.मि. उत्तरमा पर्ने करिब 45 सय फिटको उचाइमा अवस्थित उक्त दरबार ऐतिहासिक प्रमाणहरूबाट हिन्दुपति राजाको थियो भन्ने पुष्टि पुरातत्त्व विद्हरूले गरिसकेका छन्। 
डाँडाको शिर जङ्गलको बीच तथा अति सुन्दर ठाउँमा रहेको हिन्दुपति राजाको दरबारको घरका भग्नावशेष ढुङ्गाको मूर्ति, तोपको नाल, पुरानो तेलिया इँटको थुप्रो, टायल, ढुङ्गाका विभिन्न आकृतिका वस्तु, धातुका डोली पैसा, नवपाषणकालीन ढुङ्गे बञ्चरो र माटाका घरायसी प्रयोगको अनुसन्धनमा फेला परेको छ। किम्वदन्तिअनुसार 13 औँ शताब्दीमा तेलिया इँटबाट बनेको गारो, साल सिसौका काठका झ्याल, ढोका र दलिन प्रयोग गरिएको भव्य चारतले अमृतगाछी दरबार उक्त क्षेत्रमा थियो। श्री 5 बडामहाराजाधिराज पृथ्वीनारायण शाहको एकीकरण अभियानमा तीव्रता आएपछि निकै ठूलो शक्तिकारूपमा हेरिने तात्कालीन सेनवंशी राजाहरू युद्धको मुकाबिला गर्न नसकी कोही त्यसै पलायन भएर हिन्दुस्तानतिर पसे भने केहीले आत्मसमर्पण गरे। त्यसमध्ये पलायन हुने राजामा अमृतगाछी दरबारका सेनवंशीय राजापनि एक भएको पुरातत्वविद्हरूको भनाइ छ। 
राजा हिन्दुपतिले दरबार छाडेर पलायन भएपछि सो ऐतिहासिक अमृतगाछी दरबार संरक्षणको अभावमा भूतबङ्गलामा परिणत भएको र स्थानीयबासीले दरबारका झ्याल, ढोकालगायतका काठका समानहरू निकालेर एकपछि अर्को गरी लगेपछि वि.सं. 1990को महाभूकम्पको धक्कापछि सो ठाउँमा रहेको दरबार पूर्णरूपमा ढल्यो र दरबारका भग्नावशेषहरू स्थानीयबासीले लगी आ-आफ्नो घर बनाउन प्रयोग गरेको त्यहाँका स्थानीय बूढापाकाहरू बताउँछन्। मनमोहक भव्य सुन्दर बगैँचाका बीचमा अमृतगाछी दरबार भएको उक्त स्थल हाल जङ्गलमा परिवर्तन भएको छ। अहिले त्यहाँ आँप, कटहर, टीक, खयर, साल, सिसौलगायतका बोटबिरूवा पाइन्छन्।
