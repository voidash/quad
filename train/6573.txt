भारतकाे दार्जिलिङमा सन् 1962 मे 11 मा जन्मिएकी अनामिका राईले एम्.ए., बी.एड्. सम्मको शिक्षा हासिल गरेकी छन् । केही समय दार्जिलिङकाे सरकारी महाविद्यालयमा शिक्षण गरेकी रार्इले पछिल्लो समयमा मेघालयको मदान लवान नेपाली स्कुलमा अध्यापन गरेको जानकारी पाइन्छ । विभिन्न समयमा आयोजित निबन्ध प्रतियोगितामा पटक पटक पुरस्कृत भएकी यिनले सिक्किममा आयोजित कथा लेखन प्रतियोगितामा तेस्रो पुरस्कार पनि प्राप्त गरेकी हुन् । राईका प्रकाशित कृतिमा अन्तर्द्वन्द्व र नीलकण्ठ रहेका पाइन्छन् भने कथायात्रा शीर्षकको कथा सङ्ग्रह पनि सन् 2002 मा प्रकाशित देखिन्छ । युगीन विकृति, विसङ्गतिप्रति व्यङ्ग्य प्रहार गरिएका रार्इका कवितामा वर्तमान समयमा गिर्दाे मानव मूल्यप्रति चिन्ता प्रकट गरिएको छ । वर्तमान विश्वमा व्याप्त हत्या, हिंसा, आतङ्क तथा युद्धको विरुद्धमा आवाज उठाइएका यिनका कवितामा शान्तिको चाहना मुखरित छ । नारीका विविध रूपको चर्चा र उनीहरूप्रति श्रद्धाभावको प्रकटीकरण पाइने यिनका कवितामा नारी अस्मिताको खोजी पनि गरिएको छ । अनामिका कवितामा भानुभक्त, लेखनाथ, देवकोटा, सम, विक्रमवीर थापा, अगमसिंह गिरी आदि जस्ता अग्रज साहित्यकारहरूप्रति श्रद्धाभाव अभिव्यञ्जित छ । अझ भानुभक्तलाई आलम्बन बनाएर लेखिएका यिनका थुप्रै कवितामा युगीन बेथिति, विकृति आदिलाई हास्यव्यङ्ग्यात्मक पाराले प्रस्तुत गरिएको छ । 

