दौलत विक्रम विष्ट प्रसिद्ध नेपाली उपन्यासकार दौलतविक्रम हुन्। उनले वि.सं. 2045 सालको मदन पुरस्कार प्राप्त गरेका थिए।
सोमराज विष्ट र मानकुमारी विष्टका जेठा छोरा दौलतविक्रम विष्टको जन्म वि.सं. 1983 साल असोज 6 गते प्रतिपदा तिथिमा भोजपुरको बजारमा भएको थियो। यिनको पुर्ख्यौली थलो लमजुङको चितीमा हो। तर बाबु नै त्यो ठाउँ छाडी काठमाडौंका निवासी बनेका हुँदा यिनको पनि स्थायी बसोबास काठमाडौं नै हुन पुग्यो। यिनका हजुर बुबा रेशमी राज विष्ट नै अदालतका डिठ्ठासम्म भएका थिए। दौलतविक्रमका जेठा बुबा पद्मराज पनि सरकारी सेवामा प्रवेश गरी काठमाडौंमै घरजम गरेर बसेका थिए। त्यही पारिवारिक पृष्ठभूमिले गर्दा बाबु सोमराज पनि 16 वर्षको उमेरमै काठमाडौं आएर खरीदार जागीरमा लागेका थिए। बाबु जागीर खान जाने क्रममै दौलतविक्रमको जन्म भोजपुरमा भएको हो। बाबुको जागीर सरुवा भइ रहने हुँदा यिनको बाल्यकाल पनि विभिन्न ठाउँ मा बित्दै गयो तर मातृस्नेहबाट यी सानै उमेरमा वञ्चित हुनु पर्‍यो। ससाना भाइहरू र यिनलाई छाडेर आमा वि.सं. 1996 सालमै परलोक गइन्। त्यस घटनाको प्रभाव विष्टमा पछिसम्म परि रह्यो। आफ्नी आमाको मृत्युपछि बाबुले दोस्रो विवाह गरे। सानीमाबाट एउटी छोरी मिठु र तिन भाइ छोरा जन्मिए। आफ्नो ठूलै परिवार भए पनि सोमराज विष्ट जागीरे हुनुका साथै झापामा अढाइ सय बिघा जग्गा जोर्न सफल भएका थिए। उनको सम्पन्नताले दौलतविक्रमलाई पनि टड्कारो आर्थिक कठिनाइ झेल्नु परेन।
सम्पन्न परिवारका दौलतविक्रमको विवाह 19 वर्षको उमेरमा सुब्बा प्रेमलाल पाण्डेकी छोरी लिचुसँग भयो तर बिहे भएको तिन महिना पनि नहुँदै लिचुले छोरो जन्माएकी हुँदा उसलाई माइतीकै जिम्मा लगायो। त्यसपछि काठमाडौं इन्द्रचोक निवासी भक्तमान बस्नेतकी छोरी नुतन कुमारीसँग विष्टको दोस्रो विवाह भयो। उनैबाट विष्टका चार छोरा र दुई छोरी जन्मिए। विष्टको गृहस्थी कटनी तिनै श्रीमती र छोराछोरीसँग हुँदै गयो। जीवनको उत्तरार्धमा आएर श्रीमतीको पनि देहावसान 2054 सालमा भयो। यिनी पनि जीवनको अन्तिम प्रहरतिर आएर पक्षाघातको बिमारले कुँजिदै गएका थिए र देहावसान वि.सं. 2059 साल पुस 13 गते भएको थियो।
