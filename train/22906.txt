धनराज गुरुङ
नेपाली काङ्ग्रेस, स्याङजा जिल्ला उपसभापति धनराज गुरुङ समानुपातिक प्रणाली अन्तर्गत संविधानसभामा सभासद हुनुहुन्छ। 2036 सालबाट राजनीतिमा प्रवेश गरेका 42 वर्षीय गुरुङ 2053मा नेपाल विद्यार्थी संघका केन्द्रीय सभापति, 2054 सालमा तरुण दलका महासचिव र त्यसपछि काङ्ग्रेस स्याङजा जिल्ला कार्यसमिति सदस्य रहिसक्नुभएको छ। राजनीतिक संघर्षका क्रममा विभिन्न समयमा पक्राउ र हिरासत भोग्दै आएका गुरुङ युवाहरूलाई प्रजातान्त्रिक उद्देश्यका लागि गोलवद्ध गर्ने कुरामा विशेष रुचि राख्‍नुहुन्छ। धनराज गुरुङ त्रिभुवन विश्वविद्यालयबाट कानुनमा स्नातक र समाजशास्त्रमा स्नातकोत्तर हुनुहुन्छ। पत्रपत्रिकामा उहाँका लेख-रचना प्रकाशित हुदै आएका छन्। एक छोराका पिता गुरुङको रुचि समाजसेवामा पनि छ। सैद्धान्तिक स्पष्टता, लगनशीलता र जुझारूपनले आफूलाई संविधानसभामा पुर्‍याएको उहाँ बताउनुहुन्छ। संविधानसभामा गुरुङले प्रमुखतासाथ उठाउने अठोट गरेका मुद्दा हु‍न्- क. राज्यका सबै अङ्गमा आदिवासी जनजातिको समान सहभागिता गराउने, ख. सङ्घीय लोकतान्त्रिक गणतन्त्रलाई संस्थागत गर्ने।

