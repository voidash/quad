सजना राना नेपाली महिला फुटबल खेलाडी हुन् । उनी अहिले नेपाल महिला राष्ट्रिय फुटबल टिमकी सदस्य रहेकी छिन् । त्यस्तै उनी फुत्सालमा मध्यपंक्तिबाट New Radiant क्लबबाट खेल्छिन् । यसभन्दा अघि उनले एपीएफ क्लबबाट पनि फुटबल खेलिसकेकी छिन् ।
सजनाले 2013 मा भएको महिला एनसेल कपको पन्ध्रौं संस्करणमा मस्ट भल्युएबल प्लेयर को उपाधि जितेकी थिइन् । उनले उपहार स्वरुप यामाहा स्कुटर प्राप्त गरिन् ।
2015 को मार्च अप्रिलमा सजना माल्दिभ्समा गएर फुत्सालमा New Radiant क्लबमा खेल्ने निर्णय भयो । यसरी सजना बिदेशी भूमिमा गएर फुटबल खेल्ने पहिलो नेपाली खेलाडी बनिन् । उनको नयाँ क्लबको दोस्रो खेलमा उनले दुई गोल गर्दै टिमलाई क्षेत्रीय प्रतियोगिताको क्वाटरफाइनलमा पुर्‍याउन महत्त्वपूर्ण योगदान दिइन् ।
सजनाले नेपालको लागि 2010 महिला साफ च्याम्पियनसिपमा डेब्यु गरिन् । कुवेत विरुद्ध खेलिएको मैत्रीपूर्ण फुटबल खेलमा सजनाले पहिलो मिनेटमै गोल गरेकी थिइन्, उक्त खेलमा नेपाल 8-0 को एेतिहसिक जित हात पारेको थियो । 2012 मा भएको एनसेल कपको चौधौं संस्करणमा घुँडामा चोट लागेको भएपनि उनले 2012 महिला साफ च्याम्पियनसिप खेलेकी थिइन्, यस्तो अवस्थामा पनि उनले पाकिस्तान विरुद्ध 3 गोल गरेकी थिइन्, यो खेल नेपालले 8-0 ले जितेको थियो । त्यस्तै अफगानिस्तान विरुद्ध 7-1 को अन्तरमा जित हात पार्दा पनि उनले दुई गोल गरेकी थिइन् ।
2014 महिला साफ च्याम्पियनसिपमा उनकै समकक्षी खेलाडी जमुना गुरुङ नखेल्ने भएपछि स्ट्राइकर अनु लामालाई सहयोग महत्त्वपूर्ण जिम्मेवारी उनको थियो । उनी आफैंले पनि भुटान विरुद्ध 8-0 ले खेल जित्दा दुई गोल गरेकी थिइन् । त्यस्तै पाकिस्तान विरुद्धको खेल 2-0 ले जित्दा पनि दोस्रो गोल पेनाल्टी मार्फत उनले नै गरेकी थिइन् । यसै खेलमा पछि पाएको अर्को पेनाल्टी भने उनले सदुपयोग गर्न सकिनन् । सेमिफाइनलमा बङ्गलादेश विरुद्ध पनि पेनाल्टी मार्फत उनले नै गोल गरिन् । यही गोलले नै नेपाललाई फाइनल पुर्‍यायो । बङ्गलादेश लाई 1-0 ले पराजित गरि फाइनल पुगेको नेपाली टिमको भिडन्त भारत तय भयो । तर फेरि पनि नेपाल फाइनलमा भारतसँग 6-0 ले पराजित भएर उपविजेतामै सिमित भयो ।

