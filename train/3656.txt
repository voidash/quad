स्वर्गीय नगेन्द्रप्रसाद रिजाल  
तुलसी गिरी  
लोकेन्द्रबहादुर चन्द  
लोकेन्द्रबहादुर चन्द 
लोकेन्द्रबहादुर चन्द  

चुली बोझा, देवचुली, नवलपरासी जिल्ला
स्वर्गीय सरस्वती बराल 
पटना विश्वविद्यालय 
कूटनीतिज्ञ राजनीतिज्ञ समाजसेवक 
 त्रिशक्ति पट्ट-प्रथम
लाइफ टाइम अचिभ्मेन्ट अवार्ड 
खड्गजीत बराल नेपाल प्रहरीका अवकाश प्राप्त प्रहरी महानिरीक्षक हुन् । प्रहरी सेवाबाट अवकाश प्राप्त गरेपछी उनी 6 वर्ष सम्म बर्मा, इण्डोनेसिया, र फ्रेन्च ईन्डो-चाइना का लागि नेपाली राजदूत भए। बर्माका लागि नेपाली राजदूतबाट निवृत्त भएपछी उनी नेपालको सांसदमा मनोनित भए र पछी युनाइटेड नेसन्स् ट्रान्जिसनल् अथरिटी इन् क्याम्बोडिया का प्रमूख सम्पर्क अधिकृत भए। 
बराल लोक सेवा आयोगबाट नेपालको तत्कालीन सरकारमा प्रहरी महानिरीक्षकको लागि सिफारिस हुने प्रथम स्नातकोत्तर उतीर्ण प्रहरी अधिकृत हुनका साथै 44 वर्ष को कनिष्ठ उमेरमा महानिरीक्षक हुने प्रथम व्यक्ति हुन्। आफ्ना पूर्ववर्ती स्वर्गीय आईजीपी रोम बहादुर थापाका साथै उनले 6 वर्षका लागि प्रहरी प्रमुख भई सबैभन्दा बढी समयको लागि प्रहरी प्रमुखको जिम्मेवारी वहन गरेका थिए। आफ्नो कार्यकालमा प्रहरीमा गाँस, बास र कपास को व्यवस्था गरेर प्रहरीको मनोबल उच्च बनाउन सफल भएकाले उनलाई नेपाल प्रहरीको इतिहासमा सबैभन्दा दूरदर्शी र प्रभावशाली प्रहरी महानिरीक्षक मानिन्छ।  
उनी बर्माका लागि नेपाली राजदूत रहँदा बर्मामा अधिकारविहीन शरणार्थीसरह बसिरहेका नेपालीहरूलाई बर्मिज नागरिकता प्रदान गर्नका साथै बर्मामा पशुपतिनाथ मन्दिर निर्माण गरे, र त्यहाँ भानुजयन्ती मनाउने परम्पराको सुरूवात गरेका थिए ।
नेपाल हकी सङ्घको संस्थापक अध्यक्ष र नेपाल जुडो सङ्घको अध्यक्ष भई हकी र जुडोलाई नेपालमा आयात गरी दुवैलाई राष्ट्रव्यापी खेलका रूपमा परिचित गराउने श्रेय बराललाई नै जान्छ।
वि.सं. 1985, बैशाख 5 मा नवलपरासीको देवचुलीस्थित चुली बोझा मा कप्तान बहादुरसिंह बराल र सरस्वती बरालका कनिष्ठ पुत्रका रूपमा खड्गजीत बराल जन्मेका हुन् । उनी सैनिक परिवारमा हुर्केका हुन् ; उनका पिता तथा सबै दाजुहरू तत्कालीन ब्रिटिस इन्डियन आर्मीको प्रथम गोरखा राइफलस् मा कार्यरत थिए । उनका पिता बहादुरसिंह बराल फुटबल र हकीको राम्रो खेलाडी भएकाले बाल्यावस्था देखिनै खेलकूद प्रति उनको अभिरूचि रहेको थियो ।
बाल्यावस्था देखिनै खड्गजीत रविन्द्रनाथ टगोर र आफ्ना पिता कवि बहादुरसिंह बरालका कविता तथा रचनाहरूबाट प्रभावित भएका थिए ।
खड्गजीतका जिजु हजुरबुवा रणजीत बराल नेपाल एकीकरणताका भक्ति थापासँग अंग्रेजविरुद्ध लड्ने फौजमा थिए । त्यो फौज नेपाल एकीकरण गर्दै भारतको मलाउनसम्म पुग्यो; मलाउनको लडाइँमा नेपाली हारे, भक्ति थापाले वीरगति पाए । त्यही लडाइँमा नेपाली फौजको बहादुरी देखेर अंग्रेजले नेपालीलाई ब्रिटिस इन्डियन आर्मीमा भर्ना लिने भए । फौजमा गएकाहरू घर फर्केनन् ; उतै भर्ति भए । रणजीत बराल पनि ब्रिटिस इन्डियन आर्मी बने; रणजीतका छोरा श्रीधर र श्रीधरका छोरा सर्वजीतले पनि त्यही बाटो पछ्याए । सर्वजीत त भारतमा मात्र बसेनन्, बेलायतसम्म पुगे; बकिङ्ग्ह्याम प्यालेस मै तीन वर्ष बिताए । यही क्रममा सर्वजीतका छोरा बहादुरसिंह बराल पनि ब्रिटिस इन्डियन आर्मीमै भर्ती भए भने बहादुरसिंहका छोरा खड्गजीतले चाहिँ त्यो बाटो पछ्याएनन् । 
खड्गजीत बरालले सेन्ट एन्ड्युज् हाई स्कूलबाट म्याट्रिकुलेशन परीक्षा उत्तीर्ण गरेका थिए ।
उनी सोही स्कूलमा कक्षा 8 मा अध्ययनरत रहँदा फुटबल र हकी टिमका प्रथम नेपाली कप्तान भए । यो भन्दा अघिसम्म फुटबल र हकी टिमका कप्तान सधैँ भारतीयहरू बाटै चुनिन्थे ।
बरालले आई. एस्. सि. परीक्षा उत्तीर्ण गरेपछि आगरा विश्वविद्यालयबाट स्नातक तह उत्तीर्ण गरे ।
खड्गजीत अलीगढ् मुस्लिम विश्वविद्यालय फुटबल टिमको प्रथम गैरमुस्लिम कप्तान भएका थिए । उनले फुटबल टिमको नेतृत्व गरी अफगानिस्तानस्थित फुटबल प्रतियोगिताहरूमा भाग लिए ।
उनी सेमेस्टरको बिचमै विश्वविद्यालय छाडी पटना विश्वविद्यालयमा भर्ना भएका थिए ।
आग्रा विश्वविद्यालयबाट स्नातक तह उत्तीर्ण गरेपछी बरालले पटना विश्वविद्यालयबाट राजनीति शास्त्रमा सनातकोत्तर तह उत्तीर्ण गरे । 
सन् 1950 को दशकमा सनातकोत्तर तह सम्म उत्तीर्ण गरेका खड्गजीतको ज्ञानको क्षितिज निकै ‌‍‍‍‍फराकिलो छ ।
'आजाद हिन्द फौज' का दुई नेपालीलाई तत्कालीन भारतीय सरकारले फाॅसीको सजाय दिएपछी त्यसको विरोध गरेकाले बराल 5 दिनका लागि पहिलो पटक सन् 1946 मा जेल बसे ।
कम्युनिष्ट नेता पुष्पलाल श्रेष्ठ गोरखपुरमा नेपालीहरूको खोजी गर्न आएका बेला बरालको उनीसॅग पहिलो पटक भेट भएको थियो ।
वि.सं. 2007 मा तत्कालीन जहाॅनिया राणा शासन विरूद्ध भारतको बिहारस्थित बैरगनियामा तीन दिनसम्म आयोजित 'बैरगनिया सम्मेलन' मा पढाइ छाडेर खड्गजीत बराल त्यसमा सहभागी भएका थिए, जसमा पिता बहादुरसिंह बराल, डाक्टर के.आई. सिंह, मातृकाप्रसाद कोइराला, बि.पि. कोइराला, कृष्ण प्रसाद भट्टराई, गणेशमान सिंह र महेन्द्र नारायण निधि आदिको समेत उपस्थिति रहेको थियो । 'बैरगनिया सम्मेलन' मा भाग लिने जति सबैले तत्कालीन जहाॅनिया राणा शासन फाल्न 'डु अर डाई' अर्थात् कि राणा शासन खत्तम गर्ने कि हामी खत्तम हुने निति अप्नाउन स्विकारेका थिए ।  
आनदोलनका क्रममा काङ्ग्रेसीहरू गणेशमान सिंह र महेन्द्र नारायण निधिसॅग बरालको राम्रो मित्रता कायम भएको थियो । पछी बुटवलमा प्रजातन्त्र सम्बन्धी पर्चा बाॅडेकाले राणाकालीन प्रहरीले तीन दिन सम्म उनलाई हिरासतमा लिएको थियो ।
देहरादुनमा रहेका गोर्खा रेजिमेन्टका फौजीसँग आफूहरू राणा शासनविरुद्ध क्रान्ति गर्न लागेकाले बरालले गोली दिन आग्रह गरे ; चाँदमारी का बेला कसले कति गोली हान्छ हिसाब नहुने भएकाले त्यही मौकामा उनीहरूले धेरै गोली दिएका थिए । उनले देहेरादुनको गोर्खा पल्टनबाट प्राप्त कयौॅ गोली बारूदका बाकसहरू गोरखपुर पुर्याउने जिम्मेवारी पाएका थिए । 
स्वर्गीय खड्गबहादुर गुरूङको नेतृत्वमा मुक्ति सेनाको एक टोलीले बरालसहित करिब 150 लडाकुहरूका साथ भैरहवाका बडाहाकिमलाई सफलतापूर्वक आक्रमण गरेको थियो ; खड्गजीत आफ्ना पिता बहादुरसिंह बरालको 'बाह्रबोर' बन्दुक चोरी सात सालको क्रान्तिमा भाग लिएका थिए । 
दिल्लीको त्रिपक्षीय सम्झौता अनुसार तत्कालीन नेतृत्वको मोहन शमशेर ज.ब.रा.लाई प्रधानमन्त्री बनाउने निर्णयको विरोध गरेर राणा शासन पूर्ण रूपमा निर्मूल नभएसम्म सशस्त्र आन्दोलन जारी रहने उद्घोष गर्दै डाक्टर के.आई. सिंहको नेतृत्वमा रहेको 'भैरहवा मोर्चा' ले संघर्ष जारी राख्ने निर्णय गरेको थियो । 
9 फागुन, 2007 को बिहान 3 बजे भैरहवास्थित कदमहवामा रहेको मुक्ति सेनाको क्याम्पमा तत्कालीन भारतीय सेनाको 'मराठा पल्टन' ले मोर्टारबाट गोला बर्साई एम्बुष गरेपछी बराल सहित मुक्ति सेनाका लडाकु हरूको पक्राउ गरेको थियो; 9 जना वीर जवानले सहादत प्राप्त गरेर झन्डै 350 को संख्यामा रहेका मुक्ति सेनाका सेनानीलाई नेल–हत्कडी, र जनसाधरणलाई डोरीले बाँधेर नेपाली सेनाको जिम्मा लगाइएको थियो ।  
दिल्लीको त्रिपक्षीय सम्झौता पछी हतियार नबिसाएकाले खड्गजीत 3 महिनासम्म कारागारमा बसेका थिए ।  
खड्गजीत बराल वि.सं. 2013 सालमा लोक सेवा आयोगको खुल्ला प्रतिस्पर्धाबाट स्नातकोत्तर तह उत्तीर्ण गरेको प्रथम प्रहरी निरीक्षकको रूपमा नियुक्त भएका थिए । 
काठमाण्डौॅमा ट्राफिक प्रहरी भई काम गरेपछी उनले वि.सं. 2015 मा नेपालको प्रथम जननिर्वाचनमा 'बुथ अफिसर' भई काम गरे ।
खड्गजीत प्रहरी सेवामा प्रवेश गरेको तीन वर्षमै बढुवा भएकोमा पिता बहादुरसिंह बराल प्रफुल्लित भएका थिए ।
प्रहरी नायव उपरीक्षकमा बढुवा भएपछी उनको प्रथम दरबन्दी लुम्बिनी अञ्चलको रुपन्देही जिल्ला रहेको थियो । भैरहवामा कार्यरत रहँदा 1 पुस, 2017 मा तत्कालीन राजा महेन्द्रले राज्य सत्ता आफ्नो हातमा लिएपछी गृह मन्त्रालयको निर्देशानुसार तत्कालीन प्रहरी उपरीक्षक लाई पक्राउ गर्ने आदेश अाएको थियो । भैरहवाका तत्कालीन बडाहाकिमलाई “उहाँ लाई माथिबाट बोलावट आएको र तुरुन्त काठमाडौं गई केन्द्रमा सम्पर्क गर्नूस् भनेर निर्देशन दिँदा उपयुक्त होला ।” भन्ने सुझाव दिएर खड्गजीत आफूभन्दा वरिष्ठ प्रहरी अधिकृत लाई पक्राउ गर्न सफल भएका थिए । 
पछी बराल धनुषाको जलेश्वरस्थित प्रहरी नायव उपरीक्षक कार्यालयको प्रमुख रहॅदा उनले तत्कालीन काङ्ग्रेसी नेता तथा आफ्ना परम मित्र महेन्द्र नारायण निधिलाई दुई पटक गिरफ्तार गरेका थिए ।
तत्कालीन प्रहरी उपरीक्षक खड्गजीत बराल नेपालगञ्ज प्रहरी कार्यालयको प्रमुख भई भेरी, सेती, महाकाली र कर्णाली अञ्चलहरूको सुरक्षाको जिम्मेवारी वहन गरेका थिए ।
हुकुम सिंहले नेपाल-भारतको दश-गजा सिमा नागी डाकु खेदेर बहादुरी दखाएकाले बरालले उनलाई हवल्दारमा बढुवा गरे, जो सिख समाजको प्रथम नेपाल प्रहरी जवान थियो ।
बरालले वि.सं. 2021 मा मोतीलाल बोहोरालाई प्रहरी नायव निरीक्षक को रूपमा नियुक्त गरेका थिए, जो पछी प्रहरी प्रमुख को जिम्मेवारी वहन गर्न पुगेको थियो ।
नेपाल पुलिस क्लबको आवश्यकता महसुस गरी बरालले तत्कालीन प्रहरी महानिरीक्षक पहल सिंह लामालाई त्यसको स्थापनार्थ आह्वान गरे; पुलिस क्लबको स्थापनार्थ बराल र स्वर्गीय हर्क बहादुर थापा प्रदर्शनी मार्गस्थित जग्गा हेर्न गएको र तद्अनुरूप वि.सं. 2023 मा नेपाल पुलिस क्लब स्थापना भएको थियो । 
खड्गजीत बराल वि.सं. 2022 देखि वि.सं. 2024 सम्म तत्कालीन सदर प्रहरी तालीम केन्द्र को समादेशक भई प्रहरी तालिमेहरूलाई समय सापेक्ष प्रशिक्षण प्रदान गरी दक्ष तथा व्यवासयिक प्रहरी जनशक्ति तयार गर्ने उद्देश्य अनुरूप तालीमको आधुनिकीकरण गरेको र शिवपुरी राष्ट्रिय निकुञ्जमा गुम्बा स्थापनार्थ योगदान पुर्याएका थिए ।
खड्गजीत बरालले नेपालगञ्जस्थित पश्चिम क्षेत्र प्रहरी नायव महानिरीक्षक कार्यालयको प्रमुखको जिम्मेवारी वहन गरेका थिए ।
नेपाल प्रहरीको खेलकूदमा उन्नति होस् भनी बरालले वि.सं. 2025 मा अच्युतकृष्ण खरेललाई फुटबलको लागि, र ध्रुवबहादुर प्रधानलाई जिम्न्याष्टिक्स् को लागि प्रहरी निरीक्षकमा नियुक्त गरेका थिए; पछी खरेल र प्रधान दुबैजना नेपाल प्रहरी प्रमुख भए । त्यस्तै, उनले वि.सं. 2027 मा प्रदिप शमशेर ज.ब.रा. लाई प्रहरी निरीक्षकमा नियुक्त गरे, जो पछी नेपाल प्रहरी प्रमुखको जिम्मेवारी वहन गर्न पुगे ।
खड्गजीत बराल लोक सेवा आयोगबाट नेपालको तत्कालीन सरकारमा प्रहरी महानिरीक्षकका लागि सिफारिस हुने प्रथम स्नातकोत्तर उतीर्ण प्रहरी अधिकृत हुन् । 44 वर्ष को कनिष्ठ उमेरमा प्रहरी महानिरीक्षक हुने उनी प्रथम व्यक्ति हुन् । उनी भन्दा अघिका सबै प्रहरी प्रमुख मुक्ति सेनाबाट प्रहरीमा समायोजन भएर वा सेनाबाट सरूवा भई प्रहरीमा प्रवेश गरेका थिए भने उनी चाहिँ प्रहरी ऐन 2012 बनेपछी विधिवत रूपमा प्रहरीमा भर्ना भई प्रहरी महानिरीक्षकमा नियुक्त हुने प्रथम व्यक्ति हुन् । आफ्ना पूर्ववर्ती स्वर्गीय आईजीपी रोम बहादुर थापाका साथै बराल 6 वर्षका लागि प्रहरी प्रमुख भई सबैभन्दा बढी समयको लागि प्रहरी प्रमुखको जिम्मेवारी वहन गरेका थिए । 
वि.सं. 2029 मा त्रिचन्द्र सैनिक अस्पतालको शैयामा उपचाररत रहॅदा अरूले बधाई दिए पछी उनी आफू प्रहरी महानिरीक्षकमा नियुक्त भएको थाहा पाएका थिए । 
तत्कालीन शाही नेपाली सेना र दरबारियाहरूको षड्यन्त्र झेल्दै वि.सं. 2030 मा प्रहरीको मनोबल उच्च बनाउनका निम्ति रासनको व्यवस्था गर्न तत्कालीन प्रहरी महानिरीक्षक बराल सफल भएका थिए । एउटा प्रहरी कर्मचारी वा अधिकृतले अाफू सहित अाफ्नो परिवारका तीन सदस्यलाई ख्वाउन मिल्ने गरीकन मासिक रासन भत्ताको व्यवस्था गरिएको थियो ।  
प्रहरी पाटी पौवामा, वा अाफ्नै खर्चबाट डेरामा बस्न नपरून् भनेर उनले ब्यारेकको व्यवस्था गरे । 
प्रहरीले अाफ्नै तलबबाट वा ऋण लिएर पोशाक किन्न, वा अरूबाट अद्धारमा पोशाक लगाउन नपरून् भनेर उनले पोशाकको व्यवस्था गरे ।
तसर्थ प्रहरी अाफ्नो राष्ट्र प्रति बफादार होअोस् भनेर, र प्रहरीको मनोबल बढाउनका निम्ति तत्कालीन प्रहरी महानिरीक्षक खड्गजीत बरालले नेपाल प्रहरी सङ्गठनमा मा गाँस, बास र कपास को व्यवस्था गरे । 
प्रहरीले अाफ्नो र अाफ्ना परिवारका सदस्यहरूको उपचार गर्न अरूको भर पर्न नपरोस् भनी वि.सं. 2034 मा प्रहरी प्रमुखको हैसियतले भारत भ्रमण गर्दा तत्कालीन भारतीय सरकारबाट नेपाल प्रहरीको लागि 50-शैयाको अस्पताल बनाइदिन तत्कालीन आईजीपी खड्गजित बरालकै पहलमा स्वीकृति पाइएको थियो, र पछी नेपाल प्रहरी अस्पतालको लागि महाराजगञ्ज स्थित प्रचण्ड भवनको जग्गा समेत खरिद गरिएको थियो । तर नेपाल प्रहरी अस्पतालको निर्माण कार्यको थालनी र विधिवत रूपमा स्थापना चाहिँ उनको कार्यकाल समाप्ति पछी मात्रै भएको थियो ।
वि.सं. 2039 मा तत्कालीन नवनियुक्त प्रहरी महानिरीक्षक डि.बि. लामाले बर्माका लागि तत्कालीन राजदूत खड्गजीत बराललाई निर्देशनको लागि नेपालबाट फोन गरे, र बरालले उनलाई नेपाल प्रहरी अस्पताल, महाराजगञ्ज र नेपाल प्रहरी विद्यालय, साँगा जति सक्दो चाँडो स्थापना गर्न भनेका थिए ।
वि.सं. 2031 - 2033 मा नेपाल प्रहरी र नेपाली सेनाको संयोजकत्वमा 'तिब्बती खाम्पा निशस्त्रीकरण अभियान' बाट नेपाली भूमिलाई दलाइ लामाका 'सशस्त्र खम्पा' बाट मुक्त गरी नेपालको सार्वभौमिकता पुनर्स्थापना गर्न सफल भएको थियो ।
वि.सं. 2033 सालमा तत्कालीन प्रहरी महानिरीक्षक खड्गजित बरालले 'नेपाल प्रहरी पर्वतारोही प्रतिष्ठान' को स्थापना गरी सोबाटै सन् 1977 मा टुकुचे हिमाल र सन् 1978 मा पाबिल हिमाल नेपाल प्रहरीको टोलीद्वारा आरोहण गरियो । सो प्रतिष्ठानको उद्देश्य हिमाल आरोहण मात्रै नभई नेपालको उत्तरी भागमा पनि कानुन प्रवर्तनको आभास दिलाउनु रहेको थियो । सो प्रतिष्ठानबाट 'तिब्बती खाम्पा निशस्त्रीकरण अभियान' अघि बढाउन पनि सहयोग पुगेको थियो । सो प्रतिष्ठानकै लागि दार्जिलिङ स्थित 'ईन्डियन ईन्स्टिट्युट अफ माउन्टेनियरिङ' मा स्वर्गीय तेन्जिङ्ग नोर्गेबाट 15 प्रहरी जवानहरूलाई 6 महिनाको लागि प्रशिक्षण दिइएको थियो । 
नेपाल प्रहरी ब्यान्डको आधुनिकीकरणका लागि 200 सङ्गीतकार, नयाॅ ब्यान्ड् बाजा र तालीमको व्यवस्था गरिएको थियो । तत्कालीन आई.जि.पी. खड्गजित बरालद्वारा तत्कालीन ब्रिटिस गोर्खा आर्मी ब्यान्डका कप्तान हस्त बहादुर थापा लाई प्रहरी निरीक्षकमा नियुक्त गरेर नेपाल प्रहरी ब्यान्ड मास्टर बनाइएको थियो । 
प्रहरीको मनोबल र एकता बढाउनका लागि बरालले स्वर्गीय गोपाल योञ्जनलाई 'प्रहरी गीत' लेख्न आह्वान गरेका थिए ।
काठमाण्डौॅमा ट्राफिक व्यवस्थापन प्रभावकारी बनाउन तत्कालीन आई.जी.पी. बरालले वि.सं. 2034 सालमा भारतबाट घोडाहरू मगाई ट्राफिक प्रहरीमा घोडाको व्यवस्था गरे; चोक चोकमा घोडा सहितको प्रहरीले सवारी नियन्त्रण गर्ने कामको सुरुवात भयो । 
तत्कालीन प्रहरी महानिरीक्षक खड्गजित बरालले तत्कालीन पश्चिम जर्मनी सरकारलाई 'लागूऔषध नियन्त्रण ऐन 2033' को विधेयकको मस्यौदा तयार पार्न नेपालमा कानुन विशेषज्ञ पठाउन अनुरोध गरेका थिए ।
त्यस्तै, अपराध अनुसन्धानको वैज्ञानिकीरणका लागि उनले नेपालको तत्कालीन सरकारलाई 'प्रमाण ऐन 2031' तयार गर्न सुझाव दिएका थिए । 
वि.सं. 2031 सालमा काठमाण्डौॅ उपत्यकामा अपराध नियन्त्रण प्रभावकारी बनाउन र जनतामा समयोचित सेवा पुर्याउन सकियोस् भनेर चीनबाट चारवटा अत्याधुनिक भ्यान नेपाल भित्र्याई प्रहरी निरीक्षकको नेतृत्वमा हातहतियारले सुसज्जित प्रहरी अधिकृतसहित नगर प्रहरी कार्यालयमा तत्कालीन आईजीपी खड्गजित बरालद्वारा 'नेपाल पुलिस फ्लाइङ्ग स्क्वाड्' स्थापना भएको थियो । सो टोलीहरूले तीन जिल्ला काठमाण्डौॅ, ललितपुर र भक्तपुरमा छिटो र छरितो ढङ्गबाट अपराध रोकथाम गर्दै आएको थियो ; फोन सेटको व्यवस्था गरी फोन आएको ठाउॅमा तत्काल पुग्ने तीन वटा टोली खडा गरी परिचालन गरिएको थियो । 
नेपाल प्रहरीको क्रमिक इतिहास प्रदर्शन गर्नका निम्ति प्रहरीद्वारा प्रयोग हुने पुराना तथा तत्कालीन हातहतियार तथा पोशाक सङ्कलन गरी वि.सं. 2032 सालमा प्रहरी प्रधान कार्यालयको परीसरमा तत्कालीन आइ.जी.पी. खड्गजीत बरालद्वारा नेपाल प्रहरी सङ्ग्राहलयको प्रारूप तयार भएको थियो ।
तत्कालीन सदर प्रहरी तालीम केन्द्र  मा मात्र सिमित प्रहरी तालिमलाई अरू विकास क्षेत्रहरूमा पनि सञ्चालन गर्ने उद्देश्यले तत्कालीन प्रहरी महानिरीक्षक खड्गजीत बरालले वि.सं. 2033 मा 50 गुरूवा र 50 जवान तालिमेहरू सहित पश्चिम क्षेत्रीय प्रहरी तालिम केन्द्र, बुटवल को स्थापना गरे । 
पूर्व प्रहरीको सल्लाह सुझाव लिन र भेटगाट गराउनका निम्ति तत्कालीन प्रहरी महानिरीक्षक खड्गजित बरालकै पहलमा 'प्रहरी पुनर्मिलन कार्यक्रम' को थालनी भएको थियो, जसले पछी 'पूर्व प्रहरी सङ्गठन' को स्थापनाका निम्ति समेत भूमिका खेल्यो ।
सन् 1974 मा तत्कालीन रानी ऐश्वर्याको जनमोत्सवको अवसरमा तत्कालीन आईजीपी बरालले 'बिटिङ द रिट्रिट्' अभ्यासको थालनी गरे । सो अभ्यासमा जिम्न्याष्टिक्स्, जुडो र अरू विभिन्न प्रदर्शनी हुने गरेको थियो । 
जनता प्रहरी मैत्री बनून् र प्रहरी भवनहरूलाई 'न्यायको मन्दिर' का रूपमा हरेर प्रहरीको पनि जनताको सेवा गर्ने मनोबल बडोस् भनी तत्कालीन आइ.जि.पि. खड्गजित बरालले 'पगोडा शैली' का प्रहरी कार्यालयहरूको निर्माण शुभारम्भ गरेका थिए । पछी अरू सरकारी कार्यालायहरूले पनि पगोडा शैलीका प्रहरी कार्यालायहरूको राष्ट्रव्यापी रूपमा अनुकरण गरे । सरकारी बजेट सिमित मात्रामा प्राप्त हुने भएको हुनाले जनताबाट चन्दा सङ्कलन गरी प्रहरी भवनहरू निर्माण भएका थिए ; जनताको नासोको प्रतिकका रूपमा प्रहरी भवनहरू खडा गरिएका थिए । पुर्वमा मेची देखि पश्चिममा महाकालीसम्म प्रहरी थाना र चौकी निर्माण गरी बराल अाफैले उद्घाटन गरेका थिए ।  
तत्कालीन प्रहरी महानिरीक्षक खड्गजित बरालले प्रहरी प्रधान कार्यालयमा 'कानुन शाखा' र वि.सं. 2031 मा 'ईन्जिनियरिङ शाखा' स्थापना गरे । 
तत्कालीन प्रहरी महानिरीक्षक खड्गजीत बरालले 'प्रहरी सुधार योजना' नेपालको तत्कालीन सरकारबाट स्वीकृत गराई त्यसलाई कार्यान्वयन गरेर प्रहरी प्रधान कार्यालय लगायतका अन्य प्रहरी ईकाइहरूमा नियन्त्रण सुपरीपेक्षण प्रबन्ध आदिको प्रशासनिक व्यवस्था, प्रहरीको काम, कर्तव्य आदि विविध पक्षमा सुधारात्मक कार्यहरू गरेका थिए । 
प्रहरीमा हुने सरूवा-बढुवामा 'हुकुम प्रमाङ्गी' ले प्रहरी सङ्गठनमा उत्पन्न गराउने अस्थिरता र मनोबल गिराउने जस्ता नकारात्मक पक्षका बारे तत्कालीन प्रहरी महानिरीक्षक खड्गजीत बरालले स्वर्गीय राजा वीरेन्द्रलाई जाहेर गरेपछी प्रहरीमा सो व्यवस्था को पनि अन्त्य भएको थियो ।
तत्कालीन आइ.जि.पी. खड्गजीत बरालले सिमा सुरक्षाका लागि 'सिमा सुरक्षा प्रहरी' गठन गरी नेपाल-भारत सिमा भरी सिमा प्रहरी चौकी स्थापना गरेका थिए ।
बरालले तत्कालीन नवनियुक्त प्रहरी महानिरीक्षको हैसियतले निवर्तमान प्रहरी महानिरीक्षक रोमबहादुर थापालाई प्रथम बिदाईको कार्यक्रम आयोजना गरी अवकाश प्राप्त प्रहरी प्रमुखको लागि बिदाईको परम्पराको सुरूवात गरेका थिए । 
वि.सं. 2033 सालमा काङ्ग्रेसी नेताहरू बि.पि. कोइराला र गणेशमान सिंह राष्ट्रिय मेलमिलापको निति लिई नेपाल आएपछि तत्कालीन प्रहरी महानिरीक्षक खड्गजीत बरालले उनीहरुलाई त्रिभुवन अनतर्राष्ट्रिय विमानस्थलबाट सदर प्रहरी तालिम केन्द्र लगेर राखेका थिए । तत्कालीन पञ्च नेताहरुको दबाब बाबजुद उनले बि.पि. र गणेशमानलाई एर्पोर्टबाट सुन्दरीजल कारागार लगेनन् । 
उनी मातहतका तत्कालीन प्रहरी नायव महानिरीक्षकहरू दुर्लभकुमार थापा, डि.बि. लामा, मोहनबहादुर कार्की र लोकबहादुर राना अादिले उनीप्रति बफादार भई काम गरेकाले नेपालको तत्कालीन सुरक्षा व्यवस्था सुद्रढ बनाउन उनलाई सहज भयो । 
तत्कालीन आइजीपी बरालले वि.सं. 2031 सालमा स्वर्गीय राजा वीरेन्द्रको राज्याभिषेक समारोहको सुरक्षा व्यवस्थाको जिम्मेवारी पाएका थिए ।   
तत्कालीन आइजीपी खड्गजित बरालले वि. स. 2033 सालमा सहवीर थापा र वासुदेव ओलीलाई प्रहरी निरीक्षमा नियुक्त गरेको, जो पछी सशस्त्र प्रहरी बलको प्रमुख भए ।
प्रहरी प्रमुखको हैसियतले उनले ईजिप्ट, फ्रान्स, ब्राजिल, अर्जेन्टिना लगायत देशहरूमा ईन्टर्पोल सम्मेलनमा भाग लिए । 
करिब 22 वर्ष नेपाल प्रहरीमा सेवा गरेर खड्गजीत बरालले नेपाल प्रहरीलाई एउटा अाधुनिक प्रहरी सङ्गठनको रूपमा विकसित गराउन जति सक्दो योगदान पुर्याए, र अाफ्नो कार्यकालमा नेपाल प्रहरी सङ्गठनलाई एउटा राष्ट्रिय प्रतिकका रूपमा स्थापित गर्न सफल भए । उनले वि.सं. 2035 जेठ मा प्रहरी सेवाबाट अवकाश पाएपछी तत्कालीन प्रहरी नायव महानिरीक्षक दुर्लभकुमार थापालाई नेपालको तत्कालीन सरकारबाट प्रहरी महानिरीक्षकमा नियुक्त गरियो । 
नेपाल प्रहरी निरीक्षकको हैसियतले खड्गजीत बरालले भारतको माउन्ट आवुस्थित प्रहरी तालीम केन्द्रबाट तालीम प्राप्त गरेका थिए ।
नेपाल प्रहरी उपरीक्षकको हैसियतले बरालले बेलायतको लन्डनस्थित स्कट्ल्यान्ड यार्डबाट तालीम प्राप्त गरेका थिए ।
नेपाल प्रहरी उपरीक्षकको हैसियतले बरालले जापानको टोक्यो ईम्पिरियल पुलिस कलेजबाट तालीम प्राप्त गरेका थिए ।
बरालले संयुक्त राज्य अमेरिकाको एफ्.बि.आई. बाट दुई हप्ताको लागि तालीम प्राप्त गरेका थिए ।
खड्गजीत बरालले प्रहरी सेवाबाट अवकाश प्राप्त गरेपछी वि.सं. 2036 मा नेपालको तत्कालीन सरकारले उनलाई बर्मा, इण्डोनेशिया, र फ्रेन्च ईन्डो-चाइना का लागि नेपाली राजदूतमा नियुक्त गरेको थियो ।  
वि.सं. 2037 मा तत्कालीन नेपाली राजदूत खड्गजीत बरालले बर्मामा तत्कालीन राजा वीरेन्द्रको राष्ट्र प्रमुखको हैसियतले प्रथम औपचारिक भ्रमणको व्यवस्था गरेका थिए । पछी सो भ्रमणले बर्मिज सरकारद्वारा नेपाललाई 'शान्ति क्षेत्र' घोषणा गर्नुमा सहयोग पुग्यो; बर्मा नेपाललाई शान्ति क्षेत्रको रूपमा स्विकार्ने तेस्रो राष्ट्र थियो ।
तत्कालीन राजदूत बरालको पहलमा बर्मामा 'महाविजया जेदी' पगोडाको निर्माण कार्यमा बर्मेली र नेपाली शिल्पकार दुबैलाई संलग्न गराई नेपाल र बर्मा बिचको सम्बन्ध प्रगाढ बनाइयो । उक्त पगोडा बर्माको सबैभन्दा ठूलो पगोडा, स्ह्वेडागन् पगोडा नजिकै निर्माण गरिएको थियो । नेपालद्वारा बर्मालाई उपहारको रूपमा दिइएको गौतम बुद्धको मूर्ति स्ह्वेडागन् पगोडा मै राखिएको थियो । राजदूत बरालको कार्यकालमा निर्मित महाविजया जेदी पगोडाले स्ह्वेडागन् पगोडा पछी बर्माको सबैभन्दा चर्चित पगोडाको स्थान अोगटेको छ, जसबाट बर्माका नेपाली र बर्मिज नागरिकहरूबिच प्रगाढ सम्बन्ध स्थापना हुनमा सहयोग पुगेको छ ।
बर्मामा बर्षौॅ देखि अधिकारविहीन शरणार्थीसरह बसिरहेका 40,000 नेपालीहरूलाई बर्मिज नागरिकता प्रदान गर्न तत्कालीन नेपाली राजदूत बरालले तत्कालीन बर्मिज सरकारलाई आह्वान गरेका थिए, र फलस्वरूप नागरिकता दिलाउन सफल भएका थिए ।
तत्कालीन राजदूत बराल बर्माका तत्कालीन प्रमुख पुरोहित 'चिफ एबोट' को लुम्बिनी भ्रमण गराउन सफल भए, जसबाट बर्मा र नेपाल बिच धेरै संस्कृति र रीतिरिवाज आदानप्रदान भएको थियो ।
सन् 1983 मा नेपालमा भएको अनिकाललाई राहत पुग्ने उद्देश्यले तत्कालीन बर्मिज राष्ट्रपति ने.विन्. लाई तत्कालीन राजदूत बरालले सहयोग गर्न आह्वान गरेका थिए, र फलस्वरूप बर्माबाट हवाईजहाज मार्फत 30,000 टन चामल नेपाल पठाइयो, जुन नेपालको लागि प्रथम राहत रहयो ।
तत्कालीन राजदूत बरालकै पहलमा बर्माका तत्कालीन राष्ट्रपति ने.विन्. को नेपाल भ्रमण सफल भएको थियो, जसबाट पछी सन् 1983 मा नेपालमा भएको अनिकाललाई राहत  दिलाउन समेत सहयोग पुगेको थियो । 
तत्कालीन नेपाली राजदूत खड्गजित बरालले नेपाली शिल्पकारद्वारा एकता र धार्मिक पहिचानको प्रतिकका रूपमा बर्मामा पशुपतिनाथ मन्दिर निर्माण गराएका थिए ।
बरालले तत्कालीन बर्मिज सरकारलाई 'अखिल बर्मा गोरखा हिन्दु सङ्घ' स्थापना गर्न आह्वान गरेका थिए, जसबाट बर्मास्थित नेपालीहरूलाई धार्मिक तथा सांस्कृतिक कार्यक्रम आयोजना गर्न सहयोग पुगेको ।
तत्कालीन राजदूत बरालले सन् 1983 मा बर्मामा 'नेपाली साहित्य सम्मेलन' आयोजना गरी त्यहाॅ 'भानु जयन्ती' मनाउने परम्पराको सुरूवात गरेका हुन् । उनले 'ऐरावदी' नामक प्रथम नेपाली त्रैमासिक पत्रिकाको प्रकाशन बर्मामा सुरू गराएका हुन् ।
बर्माका विद्यालयहरूमा बर्मिज बाहेक अरू भाषा पढाउन नमिल्ने भएकाले त्यहाॅ रहेका नेपाली बालबालिकाहरूले पनि नेपाली भाषा सिकून् भन्ने उद्देश्यले तत्कालीन नेपाली राजदूत खड्गजीत बरालकै पहलमा अरू कयौॅ मन्दिर निर्माण गरिएका थिए, जसमा नेपाली भाषा पढाइन्थ्यो ।
वि.सं. 2042 मा खड्गजीत बरालले राजदूतबाट अवकाश प्राप्त गरेपछी नेपालको तत्कालीन सरकारबाट स्वर्गीय डा. दिव्य देव भट्टलाई बर्मा र फ्रेन्च ईन्डो-चाइना का लागि नेपाली राजदूतमा नियुक्त गरियो भने रामचन्द्र बहादुर सिंहलाई इण्डोनेशियाका लागि नेपाली राजदूतमा नियुक्त गरियो । 
बर्माका लागि नेपाली राजदूतबाट निवृत्त भएपछी खड्गजीत बराल राष्ट्रिय पञ्चायतका सदस्यमा मनोनित भए  
नेपालको तत्कालीन सिंहदरवारस्थित संसदभवन को वैठकमा तत्कालीन सांसद खड्गजित बरालले दक्षिण अफ्रिकाका स्वतन्त्र सेनानी नेल्सन मन्डेलाको रिहाईको माग गरेका थिए, जसबाट अरू माननीयज्यूहरू अवाक् मा परे, र पछी दरबारका सचिवहरूबाट नकारात्मक टिकाटिप्पणी आएको थियो ।
तत्कालीन सभामुख नवराज सुवेदीको नेतृत्वमा बरालले अरु माननीयज्यूहरूको टोली सहित ग्वाटेमाला लगायत अन्य देश़मा ईन्टर-पार्ल्यामेन्टरी युनियनको सम्मेलनमा भाग लिएका थिए ।
तत्कालीन सांसद बराल 66 मत प्राप्त गरी 'ईन्टर-पार्ल्यामेन्टरी युनियन' को प्रथम निर्वाचित 'नेपाल च्याप्टर सदस्य' हुन सफल भएका थिए ।
वि.सं. 2050 सालमा उन्टाकका तत्कालीन प्रमूख सम्पर्क अधिकृत खड्गजीत बराल द्वन्द्व ग्रसित क्याम्बोडियाको प्रथम जननिर्वाचन शान्तिपूर्ण ढङ्गले सम्पन्न गराउन सफल भएका थिए । 
तत्कालीन खमेरू जर्नेलहरूले आफ्ना लडाकुहरू निसशस्त्र गरेपछी क्याम्बोडियाको प्रथम जननिर्वाचन शान्तिपूर्ण ढङ्गले सम्पन्न भएको थियो ।
तत्कालीन प्रहरी महानिरीक्षक खड्गजीत बराल 8 वर्षसम्म नेपाल हकी सङ्घको अध्यक्ष रहे ।
बरालले नेपाल हकी सङ्घको अध्यक्ष हुनु अगावै पाकिस्तानबाट दुईवटा हकी कोचहरू नेपाल निम्त्याई नेपालमा हकी खेलको सुरूवात गरेका थिए ।
तत्कालीन प्रहरी महानिरीक्षक खड्गजित बरालले टुॅडीखेल र तत्कालीन सदर प्रहरी तालिम केन्द्र मा कयौॅ हकी म्याच आयोजना गरी अाफू स्वयम् पनि सहभागी भई हकीलाई नेपालमा एउटा राष्ट्रव्यापी खेलको रूपमा परिचित गराएका थिए ।
खड्गजीत बराल सन् 1990 को दशकमा नेपाल जुडो सङ्घको करिब 6 वर्ष अध्यक्ष रही काम गरे ।
बरालले नेपाल जुडो सङ्घको अध्यक्ष हुनु अगावै सन् 1969 मा जापानबाट जुडो कोच र खेलाडीलाई एक वर्षको लागि नेपाल निम्त्याई नेपालमा जुडो खेलको सुरूवात गरेका थिए ।
सन् 1995 मा उनले नयाॅ दिल्ली स्थित 'दोस्रो राजीव गान्धी अनतरराष्ट्रिय जुडो प्रतियोगिता' मा नेपाली जुडो टिम लगी नेपाल जुडो सङ्घको अध्यक्षको रूपमा प्रतिनिधित्व गरेका थिए ।
खड्गजीत बरालले रोयल नेपाल गल्फ कोर्सको पटिङ् ग्रिनको कालो टार हटाई त्यसमा 'बर्म्युडा घास' रोप्न लगाई गल्फ कोर्सको आधुनिकीकरण गरेका थिए ।
उनले सन् 1989 मा रोयल नेपाल गल्फ क्लबलाई एउटा सामाजिक संस्थाको रूपमा बाग्मती अञ्चलाधीश कार्यालयमा दर्ता गराई त्यसलाई विधिवत रूप दिन सफल भए ।
उनले रोयल नेपाल गल्फ कोर्सको जग्गालाई 20 वर्षको 'लिज' दिलाए, जुन पहिले नेपाल नागरिक उड्डयन प्राधिकरण अन्तरगत पर्थ्यो ।
उनले रोयल नेपाल गल्फ क्लबको अध्यक्षबाट निवृत्त भएपछी वि.सं. 2070 सम्म 'डाक्टर हायाटा गल्फ प्रतियोगिता' रोयल नेपाल गल्फ क्लबमा वार्षिक रूपमा अायोजना गरे ।
खड्गजीत बरालले रोयल नेपाल गल्फ क्लबको उपाध्यक्ष र नेपाल ब्याडमिन्टन् सङ्घको उपाध्यक्ष समेत भई नेपालमा खेलकूदको विकासका लागि जति सक्दो योगदान पुर्याएका हुन् ।
बरालले वि.सं. 2048 मा 'नेपाल पूर्व प्रहरी सङ्गठन' स्थापना गर्न पूर्व प्रहरी महानिरीक्षक डि.बि. लामालाई सुझाव दिएका थिए । पूर्व प्रहरी सङ्गठनको स्थापनार्थ नेपालको विभिन्न भागमा भ्रमण गरी प्रचारप्रसार गर्नका लागि डि.बि. लाई सरकारी गाडी प्रदान गर्न बरालले तत्कालीन प्रहरी महानिरीक्षक मोतीलाल बोहोरालाई निर्देशन दिएका थिए ।
खड्गजीत बराल पशुपति क्षेत्र विकास कोषको सदस्य समेत रहेका थिए । 
बरालले रोटरी क्लब अफ पशुपति-काठमाण्डौॅको सदस्यको हैसियतले 'ट्राफिक प्रहरीलाई वार्षिक मास्क वितरण' कार्यक्रम आयोजना गराएका थिए । उनीद्वारा सुरू गरिएको वार्षिक 'वृक्षारोपण कार्यक्रम' ले हालसम्मै निरन्तरता पाएको छ । 
बरालले वि.सं. 2055 मा नवलपरासीको देवचुलीस्थित चुली बोझामा प्रथम विद्यालय श्री 3 कन्या विद्यालय स्थापना गरी आफ्नो जन्म थलोमा शिक्षाको जग बसाल्न सफल भए ।
वि.स. 2066 मा प्रहरी दिवसको अवसरमा तत्कालीन प्रधानमन्त्री माधवकुमार नेपालद्वारा खड्गजीत बराललाई "लाइफ टाइम अचिभ्मेन्ट अवार्ड" प्रदान गरिएको थियो । 
86 वर्षको उमेरसम्म खड्गजीत बराल नियमित रूपमा गल्फ खेल्दै अाएका थिए ।
पञ्चायतकालको मध्यखण्डमा खड्गजीत बराल प्रहरी प्रमुख हुँदा उनले गृहसचिवसम्म मात्र होइन, तत्कालीन दरबारिया सचिवलाई समेत आफूमातहतको कर्मचारीको व्यवहार गर्दथे भनेर डा. डिल्ली ओलीद्वारा प्रकाशित एक लेखमा लेखिएको छ ; त्यसबेला एकजना दरबारिया पञ्च जो पटकपटक मन्त्री पनि भए, खड्गजित बरालको पुलिसले उनको टाउकोमा रक्ताम्मे हुनेगरी लठ्ठीले बजार्दा उक्त पुलिसलाई सिराहाबाट सरुवा गर्ने कसैको ताकत भएन । तत्कालीन मन्त्रीहरू पनि आइजीपी बरालको व्यक्तित्व र व्यवहारबाट तर्सन्थे भनेर डा. ओलीका लेखमा प्रकाशित छ । 




 
