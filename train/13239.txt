
'डोल्पो बुद्ध'को जन्म उपल्लो डोल्पाको साल्डाङ गाविस 2 लोरीमा भएको हो। उहाँलाई रानाग रिन्चेन रिम्पोचेका नामले चिनिन्छ। उहाँ रिम्पोचे पाँचौं अवतारी लामा हुनुहुन्छ। उहाँ ताइवानमा बस्नुहुन्छ। उहाँका पिताको नाम नोर्पु र माताको नाम बम्छोक गुरुङ हो। उहाँहरू दुई बहिनी र पाँच दाजुभाई जन्मनुभएको हो। उहाँ काहिंलो छोरा हो। उहाँले त्यहींको येत्सेर गुम्बामा प्रारम्भिक लामा शिक्षा लिनुभयो। पछि काठमाडौं र भारतमा गरी उहाँले बौद्ध धर्ममा स्नातकोत्तर गर्नुभएको छ भने काठमाडौंको विशालनगरमा 'स्नोल्याण्ड रानाग स्कूल' खोल्नुभएको छ। त्यसमा 1 सय 58 जना अनाथ र विपन्नले बस्ने-खानेलगायत सम्पूर्ण खर्चसहित निःशुल्क पढ्दैछन्। अति दुर्गममा जन्मेर आफूले स्तरीय शिक्षा लिन नपाए पनि हरेक गरिबले पढ्न पाओस् भन्ने उहाँको लक्ष्य छ। उहाँले डोल्पाबाट चोरिएर चिन पुगेका नेपाली मूर्ति फर्काएर त्यस भेगका बौद्धमार्गीलाई ठूलो गुन लगाउनुभएको छ। काठमाडौं आउँदा उहाँसँग भेट्ने, बौद्धज्ञानका कुरा गर्ने र व्यायाम आदि माध्यमबाट उपचार गराउनेको ठूलो भीड नै लाग्ने गरेको छ।
