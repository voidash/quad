लीलामणि पौडेल नेपाल सरकारका मुख्य सचिव हुन् ।
पौडेल वि.सं. 2019 मा गुल्मीको बलेटक्सारमा साधारण किसान परिवारमा जन्मिएका हुन् । 
पौडेलले 24 वर्षको उमेरमा सरकारी सेवामा प्रवेश गरेका हुन् । त्रि-चन्द्र कलेजमा आइएस्सी गरेपछि बीएस्सी छोडेर उनी शंकरदेवमा कमर्श पढ्न थाले । बीकम सकेपछि लोकसेवा आयोगको परीक्षा पास गरेर लेखा कन्ट्रोलर कार्यालयमा लेखा अधिकृत नियुक्त भएका उनले 2046 मा त्रिविबाट एमबीए गरे । त्यसपछि 2052 मा खुला प्रतिस्पर्धाबाट उपसचिव बनेर उनी स्थानीय विकास मन्त्रालय गए ।
18 महीनापछि खुला प्रतिस्पर्धाबाट सहसचिव बनेका उनले वाणिज्य, आपूर्ति तथा उद्योग मन्त्रालयका विभिन्न महाशाखा र विभागमा काम गरे । 2064 मा सचिव बनेपछि उनी पर्यटन, संचार, गृह र प्रधानमन्त्री कार्यालयमा रहे । 
सरकारी सेवामा प्रवेश गरेको 26 वर्षपछि 2069 साल साउन 22 मा नेपाल सरकारको मुख्य सचिव बनेका पौडेल कर्मचारी प्रशासनलाई शुद्धीकरण गर्ने अभियानमा सक्रिय छन् ।
