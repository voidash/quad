जोसेफ "पेप" ग्वार्डीओला साला प्रिमियर लिग क्लब म्यानचेस्टर सिटीका बर्तमान प्रशिक्षक हुन् जो स्पेन राष्ट्रिय फुटबल टिमका पुर्व फुटबल खेलाडी पनि थिए । उनले एफसी बार्सिलोनामा आफ्नो करियरको अधिकांश समय खेलाडीका रूपमा र चार बर्ष प्रशिक्षकका रूपमा बिताए । उनले बार्सिलोनामा खेलाडीका रूपमा 1991 देखि 1994 सम्म लगालग चार ला लिगा जिताए भने 1997-2001 सम्म उनी क्लबका कप्तान भए । अर्जेन्टीनी खेलाडी लियोनेल मेस्सीलाई सुपरस्टार बनाउने काम ग्वार्डीओलाले नै गरेका हुन् । 47 खेल राष्ट्रिय टिमका लागि खेलेका उनी 1994 फिफा विश्वकपमा टोलीमा पर्न सफल भएका थिए । उनी सम्मिलित स्पेन फुटबल टोलीले 1992 गृष्मकालिन ओलम्पिकमा स्वर्ण पदक जितेको थियो ।
