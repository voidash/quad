मुक्तकलाई गजल कै लघु रुपमा बुझ्न सकिन्छ | मुक्तक साहित्यको एउटा बिधा हो। खास गरि मुक्तक आफैमा एउटा स्वतन्त्र बिधा हो। मुक्त रुपमा आफ्ना भाव र अभिव्यक्ति पोख्ने साहित्यिक बिधा नै मुक्तक हो । तर यसमा गजल जस्तो असिमित हरफ राख्न मिल्दैन | मुक्तकमा बढीमा पनि चार र घटीमा पनि चार हरफ नै हुनुपर्छ | तेस्रो हरफ स्वतन्त्र हुन्छ भने बाँकी हरफमा काफिया मिलेको हुनुपर्छ।
मुक्तकमा राखिएका काफियालाई भने अनुप्रास भन्ने गरिन्छ। |
 परापुर्बकालमा गीत गाएर दोहोरी खेल्ने क्रममा शब्दहरूलाई टुक्काको रुपमा छोटकरीमा मिलाएर गाईने चलनबाट नै मुक्तकको विकास भएको पाईन्छ। त्यस्तै टुक्के गीतहरुलाई लय र समय मिलाएर गाउदै जाँदा त्यसलाई नगाएर वाचन गर्न थाले पछि मुक्तकको विस्तार हुदै गएको पाईन्छ। मनको भावलाई स्वतन्त्र र लयात्मक तरिकाले निष्चित हरफमा उद्रित गर्नु नै मुक्तक हो।
मुक्तक परिचय र लेखन
भर्खर मुक्तक लेख्न प्रयासरत मित्रहरुलाई सजिलोको लागि तल केही जानकारी दिने प्रयास गरिएको छ | कृपया यसलाई बामे सर्न आवश्यक ज्ञानको रूपमा लिनुहोला | अन्य कुनैपनि कला वा सिप हासिल गर्नको लागि निरन्तर अभ्यास, अध्यन र साधना जरुरी हुन्छ |वास्तबमा मुक्तक अग्नि पुराण बाट प्रार्दुभाव भएको हो /
मुक्तक, चतुष्पदीय, आफैँमा स्वतन्त्र र अर्थ दिने पद्यात्मक रचना हो | मुक्तकमा पहिलो, दोस्रो र चौथो हरफ अनुप्रासयुक्त र तेस्रो हरफ स्वतन्त्र हुन्छ | हरफको पछिल्तिर हुने, उस्तै सुनिने शब्द/अंश लाई अनुप्रास भनिन्छ | मुक्तकका पहिलो हरफले बिषयको उठान गर्छ | दोश्रो हरफले उठानलाई थप समर्थन गर्छ | समग्रमा, सुरुका दुई हरफले पृष्ठभूमि तयार पार्छ | तेस्रो हरफ स्वतन्त्र हुन्छ र यो हरफले चौथो हरफमा मार/झट्का हान्न उपयुक्त वातावरण तयार पार्छ | चौथो हरफ वजनदार र झट्का दिने खालको हुन्छ | मुक्तक पढ्दा सररर, बहाबसंगै पढ्न सकिने हुनुपर्छ |
मुक्तक लेख्दा सकेसम्म कम भन्दा कम शब्द प्रयोग हुनु राम्रो मानिन्छ | लेख्न सिक्दैगर्दा सकेसम्म प्रत्येक हरफमा 20/22 भन्दा कम अक्षर भए राम्रो हुन्छ| कुनै हरफ लामो, कुनै छोटो पनि त्यति राम्रो मानिँदैन | सकेसम्म सबै हरफहरु एकै लम्बाइका हुनुपर्छ ताकि सिंगो मुक्तकलाई झट्ट हेर्दा चिटिक्क मिलेको आयतकार देखियोस् | चार हरफको र अनुप्रास मिल्दैमा उक्त रचना मुक्तक हुन सक्दैन | मुक्तकले भाव र गहिराइको माग राख्दछ | एउटा मुक्तकले कुनै एक विषयमा बोलेको हुन्छ | मुक्तकका हरफहरु बीच एक-आपसमा अन्तरसम्बन्ध हुनुपर्छ |——————माथि भर्खरै पढ्नुभएको नियम र मुक्तक राम्रो बनाउने तत्वहरुलाई उदाहारणमा हेरौं:-
मुक्तकः 1 
प्रत्येक पहेंलो धातुलाई सुनको गजुर भन्न मनलाग्छ प्रत्येक रंगिन चरालाई बनको मजुर भन्न मनलाग्छ चाकडी गर्दा गर्दा यस्तो बानी परिसक्यो अब त बाटामा कुनै गधा देखेपनि हजुर भन्न मनलाग्छ | 
माथिको मुक्तकमा हरफ 1, 2 र 4 का पछिल्ला तीन शब्दहरु “अनुप्रास’ हुन् | यो मुक्तकले “चाकडी प्रवृति” को बारेमा बोलेको छ, व्यंग्यात्मक भाषामा |
मुक्तक : दुई लेखक दिपेन्द्र " अश्रुमाली"
हरेक दुख गरि गरि पढ्ने पो त महान । 
काडा घारी बाटै अघि बढ्ने पो त महान 
दुनियाले खुट्टा तान्छन भनी किन डराउछौँ।?
खुट्टा तान्दा तान्दै सिखर चढ्ने पो त महान ।
मुक्तकः 3 
आऊ घावै घाउ भएको छाती कुल्चेर आऊ तिमी म सब पीडा सहुँला आँखामा गुराँस फुलाऊ तिमी आऊ अझ मेरा झरेका सपनाका पातहरुमा टेकेर क्यै चाहिन्न मलाई आँशुका गीत भएर जाऊ तिमी । 
हामीलाई लाग्छ, यी तीन वटा मुक्तकले चतुष्पदीय मुक्तक संरचना र मुक्तकको आधारभूत रूप, सार र सौन्दर्य पक्षबारे धेरथोर जानकारी दिन्छन् ।नोट : मुक्तक शब्द संस्कृत भाषा साहित्यबाट लिएको हो भने रुवाई फारसी उर्दु कविता परम्पराको देन हो । ‘मुक्तक’ बहर वा छन्दमै रचिएको हो भनी चिनाइएको पाइँदैन भने प्राचिन ‘रुबाइ’ बहर वा छन्दमै रचिएको पाइन्छ । मुक्तकका सबै पंक्तिमा अक्षर र मात्रागत समानता अनिवार्य देखिँदैन तर रुबाईका सबै पंक्तिमा अक्षरगत वा मात्रागत समानता देखिन्छ ।
न काम भेट्टिन थाल्यो न नाम भेट्टिन थाले
बिग्रिएछ सहर सब्बै बदनाम भेट्टिन थाले
खोज्दै थिए म यहा पाप भकारि फोड्नेहरु
तर न कृष्ण भेट्टिन थाले न राम भेट्टिन थाले
