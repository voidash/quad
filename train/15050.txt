
साबित्रा भण्डारी एक नेपाली महिला फुटबल खेलाडी हुन् । उनी हाल सशस्त्र प्रहरी बल क्लब तथा नेपाल महिला राष्ट्रिय फुटबल टिमबाट खेल्ने गर्छिन । उनी फुटबल मैदानमा अग्रपङ्क्ति बाट खेल्छिन् । 2017 सालमा माल्दिभ्स राष्ट्रिय महिला लिगका लागि उनलाई माल्दिभ्समा बोलाइएको थियो, र उनले माल्दिभ्समा उत्कृष्ट प्रदर्शनी गर्दै त्यहाँका फुटबल समर्थक तथा फुटबल पदाधिकारीहरूको समेत मन जीत्न सफल भएकि थिइन् ।
नेपाली फुटबल क्षेत्रमा साम्बा उपनामले समेत परिचित साबित्रा नेपाली महिला टिमका लागि 17 गोल गरीसकेकी छिन् । साथै साबित्रा कुनै पनि एउटा प्रतियोगितामा सर्वाधिक गोल गर्ने नेपाली खेलाडी हुन् । साबित्रा नेपाली राष्ट्रिय महिला टिममा आउनु भन्दा पहिले भलिबल खेलमा आबद्ध रहेकी थिइन् भने उनी एथलेटिक्स खेलमा पनि उत्तिकै सक्रिय अनि सफल रहेकी थिइन् ।
सन् 2019 मा भारतमा आयोजना भएको 2019 हिरो महिला गोल्डकपमा नेपालले दोस्रो स्थान हासिल गर्दा सावित्राले प्रतियोगिताको सर्वाधिक उच्च गोलकर्ताको पुरस्कार जित्न सफल भएकि थिइनन् । नेपालले इतिहासमै पहिलोपटक भारतलाई हराएउने महत्त्वपूर्ण क्रममा 2 गोल गरेकी थिइन् भने बाँकी दुई गोल भने इरान विरूद्व गरेकी थिइनन् ।
सावित्रा भण्डारीको जन्म लमजुङ जिल्लाको सिमपानी भन्ने गाउँमा भएको थियो । मध्यम वर्गीय परिवारमा जन्मिएकी साबित्रा भण्डारीले गाउँकै स्थानी विद्यालयबाट एसएलसी पास गरेकी थिइन् । उनका बुवा थमबहादुर भण्डारी भने एक सरकारी जागिरे थिए । साबित्राको पनि बाल्यावस्थामा अन्य महिलाहरूको जस्तै दैनिकी बित्ने गर्दथ्यो । आमाबुवालाई घरायसी काममा सहयोग गर्ने, गाउँमै घाँस दाउरा गर्दै, उनले आफ्नो पढाईलाई अघि बढाएकी थिइन् । साबित्राले फुर्सदमा कपडाको फुटबल बनाएर खेल्ने गर्थिन् ।
दशैंताका गाउँमा हुने खसी तथा भाले कप फुटबल प्रतियोगिताहरूले उनको फुटबल प्रतिको आकर्षण तथा रूचिमा भर्याङको काम गरेको थियो । घटस्थापनाअघि उनको गाउँ वरपर विभिन्न खेलकुद सम्बन्धी पुरूष प्रदायक प्रतियोगिताहरु मात्र आयोजना हुन्थे । तर, साबित्राको फुटबल खेल्ने रहरलाई महिला हुनुले भने रोक्न सकेको थिएन । उनी गाउँकै ठूला दाइहरुको टिममा मिसिएर खेल्ने गर्दथीन् । त्यसपछि पनि उनलाई फुटबलमा लाग्न थप हौसला मिलेको थियो र दशैबाहेक पनि उनि दाईहरूसँगै फुटबल खेलहरू खेल्न थालेकी थिइन् । 2071 को दशैंअघि लमजुङ जिल्लाको धनपोखरामा महिला फुटबल प्रतियोगिता आयोजना भएको थियो । उक्त प्रतियोगितामा साबित्राले पनि सहभागीता जनाएकि थिइन् र उनको टिमले उक्त प्रतियोगिताको उपाधि जित्न सफल पनि भयो । विजेता भएसँगै उनको टिमले 15 हजार रूपैयाँ जितेको थियो । त्यस पछि उनी एपीएफ सेलेक्सनमा परिन् र छानिइन् पनि अनि काठमाडौं प्रशिक्षणका लागि आइन् । त्यसपछि साबित्राले फुटबलमा पछाडि फर्केर हेर्नू परेको छैन, उनी लगातार सफल हुँदै आइरहेकी छिन् ।
साबित्रा भण्डारी एपिएफ क्लबका लागि 16 वर्षकै उमेरमा अनुबन्धित भएकी थिइन् ।साबित्रा भण्डारी एपीएफ क्लब कि एक मुख्य खेलाडी हुन् । उनी एपीएफका मुख्य स्ट्राइकर समेत हुन् । उनकै उच्च र उत्कृष्ट प्रदर्शनकै कारणले एपीएफ क्लबले अनेक घरेलुु महिला उपाधिहरू जित्न सफल भएको छ । साबित्रा भण्डारी सम्मीलित एपिएए टिमले लगातार चार पटक प्रधानसेनापति कपको उपाधि समेत जित्न सफल भएको थियो । साथै महिला राष्ट्रिय लिगको उपाधि पनि जित्न सफल भएको थियो । एपीएफले 2073 मा प्रधानसेनापति कप जित्दा उनी उत्कृष्ट खेलाडी समेत घोषित भएकि थिइन् । भने त्यहीँ वर्षको राष्ट्रिय लिग जित्दा पनि उनी उत्कृष्ट खेलाडी भएकी थिइन् । यस्तै 2075 सालको प्रधानसेनापति कप जित्दा उनी उत्कृष्ट स्ट्राइकर हुन सफल भएकी थिइन् ।
2074 सालमा एपीएफ क्लबले राष्ट्रिय लिग जित्दा सुपर लिगको अन्तिम खेलमा साबित्राले 1 गोल गरेकी थिइन् । भने एपीएफले समग्रमा पुलिसलाई 2-1 गोल अन्तरले पराजित गर्दै लिग उपाधि जितेको थियो । यो लिगमा साबित्राले जम्मा 6 खेलमा 29 गोल गर्दै लिगको नयाँ रेकर्ड समेत राखेकी थिइन् । साथै 2074 महिला राष्ट्रिय लिगमा उनी उत्कृष्ट खेलाडी तथा स्ट्राइकर र सर्वाधिक गोलकर्ता समेत भएकी थिइन् । 2075 सालमा पनि एपिएफलाई महिला राष्ट्रिय लिग 2075 वा उपराष्ट्रपति कप जिताउन साबित्राको भूमिका उल्लेखनीय रहेको थियो । प्रतियोगिता भर उत्कृष्ट प्रदर्शनी गरेकी उनले प्रतियोगितामा सर्वोत्कृष्ट खेलाडी हुँदै 25 हजार नगद हात पार्न सफल भएकी थिइन् । प्रतियोगिताको अन्तिम खेलमा एपीएफले चिरपरिचीत प्रतिद्वन्द्वी नेपाल आर्मी क्लबलाई 3-1 गोलअन्तरले पराजित गर्दा उनले ह्याटि्रक समेत गर्न सफल भएकी थिइनन् ।
फेब्रुअरी 2017 मा साबित्रालाई माल्दिभ्स महिला राष्ट्रिय लिग खेल्नका लागि माल्दिभ्सबाट बोइएको थियो । साथै उनी उक्त माल्दिभ्स राष्ट्रिय लिगमा उत्कृष्ट स्ट्राइकर समेत हुन सफल भएकी थिइन् । उनी अर्की नेपाली महिला फुटबल खेलाडी अनिता बस्नेतसँगै माल्दिभ्स गएकी थिइन् । उनको त्यो माल्दिभ्समा पहिलो  व्यवसायिक फुटबल खेल रहेको थियो ।उनले माल्दिभ्समा पुलिस टिमबाट माल्दिभ्स फुटसल फिस्टा का लागि व्यवसायीक फुटबल खेलेकी थिइन् । पुलिस टोलीबाट माल्दिभ्स फुटसल फिस्टा खेलेका साबित्रासँगै अर्की नेपाली खेलाडी अनिताको उत्कृष्ट प्रदर्शनीले आफ्नो टिमलाई फाइनल सम्म पुर्याउन सफल भएका थिए । तर माल्दिभ्स पुलिस क्लब फाइनलमा भने एमपिएलसँग पराजित हुँदै उपविजेता बनेको थियो ।प्रतियोगिता भर उत्कृष्ट प्रदर्शन गरेकी साबित्राले प्रतियोगितामा कुल 19 गोल गरेकी थीइन् भने अर्की नेपाली खेलाडी अनिताले 11 गोल गरेकी थिइन् । साबित्रा भण्डारी उक्त प्रतियोगिताको उच्च गलकर्ता तथा क्वीन अफ द टुर्नामेन्ट समेत घोषित भएकी थिईन् ।
सन् 2014 को साफ च्याम्पियनसिपमा भुटानविरुद्धको खेलबाट अन्तर्राष्ट्रिय फुटबलमा डेब्यु गरेकी सावित्राले नेपालका लागि हालसम्म 20 भन्दा बढी अन्तर्राष्ट्रिय गोल गरेकी सकेकी छिन् । उनले भुटान विरूद्धको आफ्नो डेब्यु खेलमै 1 गोल गरेकी थिइन् । यसबाहेक आसामको सिलोङमा आयोजना भएको 12 औं सागमा श्रीलङ्काविरुद्ध 2 गोल गरेकी थिइन् । सावित्राले भारतको पश्चिम बङ्गालस्थित सिलिगुढीमा भएको चौथो महिला साफ च्याम्पियनसिपको तीन खेलमा 11 गोल गरिसकेकी थिइन् । उनी नेपाली फुटबल इतिहासमा एउटै प्रतियोगितामा सर्वाधिक गोल गर्ने खेलाडी मात्र होइन, एउटै खेलमा दोहोरो ह्याट्रिक गर्ने महिला तथा पुरूष खेलाडी पनि बन्न पुगेकी छिन् ।
17 फेब्रुअरी 2016, मा नेपाल भन्दा 26 स्थान माथिको मलेसियासँग भएको काठमाडौंमा भएको खेलमा उनले 1 गोल गरेकी थिइन् । उनको गोलसँगै नेपाली महिला टिमले पहिलोपटक मलेसिया महिला टिमलाई हराएर एक नयाँ इतिहास रचेको थियो । भने नेपाली घरेलुु दर्शकहरूको माया जित्न सफल भएको थियो ।
2016 दक्षिण एसियाली खेलकुद अन्तर्गत उनले कुल 4 खेल खेल्दै 2 गोल गर्न सफल भएकी थिइन् । समूह चरण अन्तर्गत श्रीलंकासँग 26 डिसेम्बर 2016 मा भएको खेलमा उनले 2 गोल गरेकी थिइन् । उनले खेलको दोस्रो र तेस्रो गोल गरेकी थिइन्, र उक्त खेलमा नेपालले श्रीलंकालाई 8-0 गोलअन्तरले पराजित गरेको थियो । साथै नेपालले प्रतियोगितामा दोस्रो हुँदै साफ गेम रजत पदक जितेको थियो । फाइनलमा नेपाल दक्षिण एसियाली प्रतिस्पर्धी भारतसँग पराजित भएको थियो । समूह चरण तथा लिग चरणमा नेपाल पहिलो र भारत दोस्रो हुँदै फाइनल प्रवेश गरेको थियो । फाइनलमा पराजित नेपालले भारतलाई लिग चरणमा बराबरीमा रोकेको थियो ।
2016 साफ च्याम्पियनसिपमा साबित्रा भण्डारीको खेल कौशल तथा गोल क्षमता देखेर नेपालको सबैभन्दा ठूलो प्रतिद्वन्द्वी भारतका प्रशिक्षक सजत धरले समेत उनको निकै प्रशंसा गरेका थिए ।
2016 साफ महिला च्याम्पियनसिप अन्तर्गत सावित्राले भुटानविरुद्धको पहिलो खेलमा 6 गोल गरेकी थिइन् । जसका कारण नेपाल 8–0 ले विजयी हुन सफल भएको थियो । साथै उनी नेपाली फुटबल इतिहासमा एकै खेलमा दोहोरो ह्याटि्रक गर्ने पहिलो खेलाडी समेत बनिन् । साथै उनले नेपालले माल्दिभ्सलाई 9– 0 ले पराजित गरेको खेलमा एक्लैले 5 गोल गरेकी थिइन् । उक्त प्रतियोगिताको सेमिफाइनलमा भारत विरूद्व नेपाल पराजित भएपनि उनले भारतलाई 1 गोल फर्काएकी थिइन् । 2-0 ले पछाडि परेको नेपालका लागि 75 औं मीनेटमा उनले भारत विरूद्व 1 गोल गरेकी थिइन् । तर पनि नेपाले खेलको अन्तिम समय तिर पुन 1 गोल खादै समग्रमा 3-1 गोल अन्तरको हारसँगै प्रतियोगिताबाट बाहिरीएको थियो ।
नेपाली महिला फुटबल टिमले 2020 ग्राषमकालीन ओलम्पिक फुटबल खेल अन्तर्गत छनोट अन्तर्गतको पहिलो चरण पार गरि दोस्रो चरणमा पुग्दा साबित्रा भण्डारीको योगदान र भूमीका पनि अतुलनीय रहेको थियो । म्यानमामा 8 नोभेम्बर 2018 देखि 13 नोभेम्बर सम्म सञ्चालन भएको समूह चरणका खेलहरूमा नेपालले तीनै वटा खेल बराबरीमा खेलेको थियोे । तीन खेलमा तीन गोल खाएको र तीन गोल गरेको नेपाली टिमका लागि एक महत्त्वपूर्ण गोल साबित्रा भण्डारीले पनि गरेकी थिइन् । आयोजक म्यानमारसँग 11 नोभेम्बरमा भएको समुह चरणको दोस्रो खेलको तेस्रो मीनेटमा उनले पेनाल्टी गोल गरिकी थिइन्, खेलमा उनकै गोलबाट अग्रता लिएको नेपालले पछि 14 मीनेटमा गोल खान पुगेको थियो । छनोट चरणमा अन्य दुई गोल भने भारत र बंगलादेश विरूद्व मीरा थापाले गरिकी थिइन् । समुहमा उत्कृष्ट तीनले अघिल्लो चरणमा प्रवेश पाउने निर्णय अन्तर्गत नेपाल दोस्रो चरण प्रवेश गर्न सफल थियो । 
नेपाल महिला राष्ट्रिय फुटबल टिमले 11 फेब्रुअरी 2019 मा हिरो गोल्डकपअन्तर्गत समूह चरणको दोस्रो खेलमा आयोजक भारतलाई 2-1 ले पराजित गर्दै ऐतिहासिक जित दर्ता गर्दा नेपालका लागि दुवै गोल सावित्रा भण्डारीले गरेकी थिइन् । खेलको पाँचौ मिनेटमा हिराकुमारी भुजेलको लामो पासमा सावित्राले गरेको प्रहार भारतकी गोलरक्षक अदिति चौहानले छोएपनि पोस्टको दिशा लिंदै गोल भएको थियो भने त्यसको दुई मिनेटमै सावित्राले दोस्रो गोल गरेकी थिइन् । मनमाया लिम्बूले पेनाल्टी क्षेत्रभित्र दायाँ भागबाट दिएको क्रस गोलरक्षक अदितिले खुट्टामुनिबाट फुत्काएपछि सावित्राले गोललाइनबाट खाली पोस्टमा गोल गरेकी थिइन् । जित पछि उनले भारतलाई उसकै घरेलु मैदानमा पराजित गर्न पाउँदा खुसी भएको भावना व्यक्त समेत गरिकी थिइन् । सावित्राले खेलको पाँचौ र सातौं मिनेटमा गोल गरेपछि नेपालले इतिहासमै पहिलो पटक भारतको सिनियर टोलीविरुद्ध जित दर्ता गरेको थियो । यस्तै प्रतियोगिताको तेस्रो तथा समुह चरणको अन्तिम खेलमा नेपालले इरानलाई 3-1 गोल अन्तरले हराएको खेलमा सावित्राले दुई गोल गरेकी थीइन् । उक्त खेलमा नेपालकालागि अनिता बस्नेतले सुरूवाती अग्रता दिलाएकी थिइन् । साथै सावित्राले दोस्रो हाफको 59 औं मिनेटमा नेपालको अग्रता दोब्बर पारेकि थिइन् खेलको अन्तिम मिनेटमा व्यक्तिगत दोस्रो गोल गरेकि थिइन् । प्रतियोगितामा नेपालले दोस्रो स्थान हात परेको थियो भने सावित्राले प्रतियोगिता भरकै सर्वाधिक उच्च गोलकर्ताको पुरस्कार जित्न सफल भएकि थिइनन् ।
एपीएफ क्लबबाट जितेको मुख्य उपाधिहरू,
साबित्रा भण्डारी नेपाली राष्ट्रिय महिला फुटबल टिममा लाग्नु भन्दा अगाडि भलिबल तथा एथलेटिक्स खेलमा सक्रिय रहेकी थिइन् । उनले प्रतिनिधित्व गरेको भलिबल टिमले जिल्ला र क्षेत्रको छनौट चरण पार गर्दै काठमाडौंमा प्रतिस्पर्धा गरेको थियो र अन्तमा काश्य पदक प्राप्त गर्न समेत उनको टिम सफल भएको थियो । साथै साबित्राले एथ्लेटिक्स खेलकुदमा पनि उत्कृष्ट प्रदर्शन गरेकी थिइन् । मुख्य गरि उनी एथलेटिक्समा 100 र 200 मीटर दौडका खेलाडी हुन् । उनीले एथलेटिक्समा पनि केही पदकहरू वित्न सफल भएकी थिइन् । तर पछि भलिबल तीर आकर्षित भएपछि उनको एथलेटिक्स खेल खस्किएको थियो ।
साबित्राको स्थानीय घर भने लमजुङ जिल्लामा रहेको छ । उनी मध्यम स्तरको पारिवारकी एक सदस्य थीइन् भने उनको परिवार खेलकुद पृष्ठभूमि भएको परिवार पनि हैनन् । परिवारमा चार दिदीबहिनी र दुई भाइहरुमध्ये उनी माइली हुन् । उनी सानैदेखि सामान्य केटीहरू भन्दा फरक स्वभावकि थिइनन् अथवा खेलकुदमा अत्याधिक रुचि राख्ने । उनी आफ्नो कपाल कटाइ तरिका पनि विशेष खालको गराउन रूचाउछिन् ।
