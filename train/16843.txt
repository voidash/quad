म्युनिख हवाइ दुर्घटना 6 फेब्रुएरी 1958 मा घटेको थियो जब ब्रिटिस युरोपियन एयरवेज फ्लाईट 609 ले पश्चिम जर्मनीको आंशिक हिउँ पग्लिएको एयरपोर्टबाट आफ्नो उडानको तेस्रो प्रयास गर्यो । विमानभित्र म्यान्चेस्टर युनाइटेड फुटबल टिमको 'बस्बाइ बेब्स' उपनाम पाएको फुटबल टिम केहि प्रशंसक र पत्रकारका साथ थियो । विमानमा सवार 40 मध्ये 20 को तत्कालै मृत्यु भयो । घाइते र अचेत विमानयात्रुहरूलाई म्युनिखको रेच्ट्स डर आइसर अष्पताल पुर्याइयो जहाँ थप 3 जनाको मृत्यु भयो । तत्कालिन युगोस्लाभिया को बेलग्रेडमा रेड स्टार बेलग्रेड विरूद्ध युरोपियन कपको खेल खेलेर फर्कँदै गरेको म्यान्चेस्टर युनाइटेड फुटबल टिमको त्यो दिन कहालीलाग्दो नै थियो । उक्त फ्लाईट म्युनिखमा पेट्रोलियम पदार्थ हाल्न रोकिएको थियो किनभने बेलग्रेडबाट म्यान्चेष्टरसम्मको निरन्तर उडान 'एलिजाबेथन' क्लास एयरस्पीड एम्बासेडर विमानको सिमाभन्दा बाहिर थियो । पेट्रोल हालेर पाइलटहरू जेम्स थेन र केन्नेथ रेमेन्टले दुई पटक सफल उडानको प्रयास गरेका थिए भने तेस्रो प्रयासमा यो दुर्घटना हुन पुग्यो ।

