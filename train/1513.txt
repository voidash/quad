
औद्योगिक उत्पादनहरूको गुणस्तरमा सुधार ल्याई परिमाणात्मक वृद्धि गर्ने उद्देश्यले वि.सं. 2033 सालमा उद्योग मन्त्रालय अन्तर्गत गुणस्तर निर्धारण समितिको गठन भयो। उपर्युक्त उद्देश्य कार्यान्वयन गर्न नेपाल गुणस्तर ऐन, 2037को तर्जुमा भएपछि गुणस्तरनिर्धारण समितिलाई विभागीय स्तरको नेपाल गुणस्तर कार्यालयमा परिणत गरियो। 
यस संस्थाले 2037 सालदेखि गुणस्तर चिन्ह प्रदान गर्न थालेको हो। गुणस्तरको आधारस्तम्भका रूपमा रहेको औद्योगिक नापतौल तथा उपभोक्ताहरूको हितमा अति महत्त्वपूर्ण भूमिका निभाउने कानुनी नापतौलसमेत एकै छानामुनिबाट कार्यसञ्चालन गर्ने उद्देश्यले नेपाल गुणस्तर कार्यालय तथा नापतौल विभागलाई समायोजन गरी वि.सं. 2044 साल श्रावण 1 गतेदेखि नेपाल 'गुणस्तर तथा नापतौल विभाग' स्थापना गरियो। 
नेपाल गुणस्तर ऐन 2037, नेपाल गुणस्तर नियमावली, 2040 तथा स्टान्डर्ड नाप तौल ऐन, 2025 र स्टान्डर्ड नाप र तौल नियमहरू, 2027को अधीनमा रही यस विभागले हालसम्म विभिन्न कार्यहरूको माध्यमबाट उद्यमी, व्यापारी तथा उपभोक्ताहरूमा सेवाका साथै औद्योगिक उत्पादन तथा व्यापारिक लेनदेनमा सेवा प्रदान गर्दै आइरहेको छ।
