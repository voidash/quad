मनपरेका केही कविता कवि, गीतकार तथा अनुवादक सुमन पोखरेलद्वारा अनुवाद गरिएको एउटा कविता सङ्ग्रह हो । 
यस कृतिभित्र 15 जना विभिन्न देशका कविहरु अन्ना आख्मातोभा, अन्ना स्विर, एलेन गिन्सबर्ग, ओक्टाभियो पाज, गाब्रिएला मिस्ट्रल, ज्याक प्रेभर, डेलमिरा अगस्टिनी, नाजिक अल मलाइका, नाजिम हिकमत, निजार कब्बानी, पाब्लो नेरुदा, फरोग फारूखजाद, मोहमुद दरविस, यहुदा अमिसाई तथा सिल्भिया प्लाथका जम्मा 64 ओटा कविताहरु अङ्ग्रेजी भाषाबाट नेपालीमा अनुवाद गरी प्रस्तुत गरिएका छन् ।
एउटा भाषाका शब्दलाई कविताबाट झिकेर अर्कोमा चोब्दै राख्दै गरेर मात्र अनुवाद हुँदैन । तिनलाई पखालेर, धोएर, कुँदेर, सकेसम्म सिँगारेर जतनसाथ राख्नुपर्छ । -सुमन पोखरेल
मनपरेका केही कविता पुस्तकबारे अभि सुवेदी भन्छन्, "...आफैँ कवि भएको कारणले गर्दा यिनका यस सङ्कलनका कविता मौलिक कविता जस्तै बग्छन्।... सुमनले कठिनाइका पनि समाधान निकालेर अनुवाद गरेका छन्।...मैले पढेका प्रत्येक कविताको यिनले गरेको अनुवाद जति सलल्ल बगेको नेपालीमा हिजोआज पढ्न पाइएको थिएन।... साथै सुमनले कविहरुको परिचय दिएको शैली राम्रो छ । यिनको परिचयबाट पाठकले यी कवि, यिनले प्रतिनिधित्व गरेको समय र यिनले गरेका सङ्घर्षको चरित्र कसरी त्यो काव्यमा उतारिएको छ भन्ने कुरा थाहा पाउन सक्छन् । 
कवि सुमन पोखरेल पुस्तकमा भन्छन्, 'अन्य भाषाका कविताबाट झिकेर नेपालीमा चोब्दै गरेर मात्र नहुँदो रहेछ । तिनलाई पखालेर, धोएर, कुँदेर, सकेसम्म सिँगारेर जतनसाथ राख्नु पर्दोरहेछ । सिर्जनाको अनुवाद गर्नु भनेको प्रतिसिर्जना वा अधिसिर्जना गर्नु रहेछ । त्यसैले मैले यहाँ शब्दको अनुवाद गरेको छैन । अर्थ वा भावको वा अझ त्यसभन्दाभित्र बरु ती शब्दहरुले छेकेर बसेका दृष्य र सङ्गीतहरुको अनुवाद गर्ने प्रयास गरेको छु । 
कवि मोमिलाले शब्दभन्दा पनि मूल कविताको भाव र आत्मामा बढी केन्द्रित भएर अनुवाद गरिएको हुनाले संग्रहका कविता नेपाली कविता नै भएर आएको बताएकी छन् भने कवि तुलसी दिवसका अनुसार अनुवाद जस्तो नलागेर मौलिक नेपाली कविता लाग्नुले अनुवादकको सामर्थ्य देखाएको धारणा राखेका छन् । कवि विप्लव प्रतीकले मूल कृतिको आत्मा नमारी मौलिक नेपालीजसरी अनुवाद भएको यस संग्रहले नेपाली अनुवादसाहित्यमा स्पस्ट उपस्थिति जनाएको धारणा व्यक्त गरेका छन् भने कवि तथा समालोचक गीता त्रिपाठीले मनपरेका केही कविताले नेपाली अनुवाद साहित्यमा नयाँ दैलो खोलेको विचार व्यक्त गरेकी छन् । 
