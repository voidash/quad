सूर्यबहादुर पिवा 
मास्टरसाहेब, घुयेँत्रो, झटारो र जिउँदो मान्छेको फेला जस्ता कृतिमार्फत नेपाली हास्यव्यङ्ग्य निबन्धका क्षेत्रमा योगदान पुर्याउने सूर्यबहादुर पिवा सशक्त हस्ताक्षरका रूपमा परिचित छन्। उनले आफ्ना हास्यव्यङ्ग्य निबन्धमार्फत नेपाली जीवनका विविध क्षेत्रमा विद्यमान अनेकानेक कमी–कमजोरी एवं विसङ्गत पक्षलाई सम्बन्धित क्षेत्रसम्म पुर्याउने प्रचेष्टा गरेका छन्। 
उनका निबन्धहरूमा विशेषतः मानवीय कमजोरीलाई नै विषय बनाइएका छन् र ती कमजोरीहरू राजनीतिक, सामाजिक, धार्मिकलगायतका क्षेत्रमा विद्यमान भएको उनको ठम्याइ छ। त्यसैले उनी राजनीतिमा देखिएका विकृति र विसङ्गति, सामाजिक जीवनमा विद्यमान कुरीति र कुसंस्कार, धार्मिक क्षेत्रमा प्रभुत्व जमाइरहेका रुढि र अन्धविश्वासलाई आफ्ना निबन्धका विषय बनाउँछन्। 
निबन्धकार पिवा आफ्ना निबन्धहरूमा आफू र आफ्नो परिवारका सदस्यहरूलाई समेत पात्रका रूपमा उभ्याउन हिच्किचाउँदैनन्। यसको उदाहरणका रूपमा घुयेँत्रोमा सङ्गृहीत सूर्यबहादुर पिवा शीर्षकको निबन्धलाई लिन सकिन्छ। यस्तै विद्वान् सर्वत्र पूज्यते, दक्षिण मोहडाकी आइमाई र स्वर्गमा बाबुलाई फोन शीर्षकका निबन्धहरूमा पनि उनले आफू र आफ्नो परिवारलाई पात्र बनाएका छन्। अरूलाई पात्र बनाउनु सजिलो भए पनि आफू र आफ्नो परिवारलाई नै पात्र बनाएर लेख्न सजिलो छैन तर पिवाले यस्तो असजिलो कामलाई सजिलै पूरा गरेको देखिन्छ। उनी हास्यव्यङ्ग्य निबन्धहरूमा कडा भाषा र आक्रोशपूर्ण शैलीको प्रयोग गर्न रुचाउँदैनन्, बरु विषयलाई कथात्मक एवं संवादात्मक ढङ्गमा प्रस्तुत गर्ने शैली अवलम्बन गर्छन्। 
उनका निबन्धहरूमा घर, परिवार र समाजका विषय मात्र आएका छैनन् राष्ट्रिय र सामाजिक विषयवस्तु पनि उत्तिकै प्रभावकारी रूपमा आएका छन्। घुयेँत्रोमा भएका मास्टरसाहेब ! नमस्कार !!, अविश्वासको प्रस्ताव, भूतपूर्व जड्याहा, विदेशयात्राजस्ता निबन्धमा व्यक्तिले भोग्नुपरेका विडम्बनालाई निबन्धीकरण गरिएको छ। स्वर्गमा बाबुलाई फोन उनको उत्कृष्ट हास्यव्यङ्ग्य निबन्ध हो, जसमा उनले आफ्नै पिता र परिवारजनको नामै उल्लेख गरेर पाठकलाई हास्यरसपान गराएका छन्। व्यक्तिमा हाबी हुँदै गएको आडम्बरप्रवृत्ति, राजनीतिक पार्टीहरूको चरित्र, बढ्दो फोहरले हामीप्रति विदेशीको नकारात्मक धारणा बन्दै गएको यथार्थता र विदेशी भाषाप्रतिको बढ्दो मोहलाई उनले व्यङ्ग्यात्मक पाराले निबन्धीकृत गरेका छन्। यसैगरी झटारोमा रहेका निबन्धहरूमा पनि उनले पूर्ववर्ती कृतिहरूमा भं“ैm विविध विकृति र विसङ्गतिलाई निबन्धको विषय बनाएको देखिन्छ तर यस सङ्ग्रहका निबन्धहरूमा भने उनले भाषण, समाचारवाचन, निवेदन र पत्रलेखन शैलीमा निबन्ध लेखेर आफ्नो सिर्जनक्षमताको परिचय दिएका छन्। उनको सबैभन्दा पछिल्लो हास्यव्यङ्ग्य निबन्धसङ्ग्रह जिउँदो मान्छेको फेलामा भने उनले बहुदल आएपछि देखिएका विकृतिजन्य व्यवहारलगायतका विविधखाले विषयलाई आफ्नो निबन्धको विषय बनाएका छन्। 
