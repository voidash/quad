सिंहदेदी निम्न माध्यमिक विद्यालय कनपा 4, टेक्रामा अवस्थित छ । 2040 सालमा स्थापना भएकाे यस विद्यालयमा हाल कक्षा 1 देखि 8 सम्म अध्ययन अध्यापन हुदैछ । झापा जिल्लाकाे नमुना विद्यालयका रूपमा यसले अाफ्नाे प्रतिष्ठा कायम गरेकाे छ । 
स्थानीय समाजसेवी श्री नरनाथ फुयाल, लेखबहादुर कोइराला तथा अन्य स्थानीय अभिभावकहरूको अगुवाइमा जि.शि.का. झापाबाट श्री सिंहमाई जनमुखी प्रा.वि. नामकरण गरी कक्षा सञ्चालन अनुमति लिई एउटा आँपको रुखमुनि विधिवत कक्षा – 3 सम्मको विद्यालयको सुरुवात 2040 सालमा भयो । केही समय यसरी नै पठन पाठन सुचारु भएपछि श्री नरनाथ फुयालले तत्कालीन अवस्थामा पठन पाठनको जिम्मा लिन शिक्षकको रूपमा श्री लेखबाहादुर कोइराला, श्री डम्बरप्रसाद फुयाल र श्री पुरनकुमार फुयाललाई स्वयंसेवकका रूपमा नियुक्ति गर्नुभयो । आफूले भोगेको 0–5–0 कठ्ठा जग्गा उपलब्ध गराएपछि स्थानीय अभिभावकको पहलमा खम्बा, बाँस, खर, पराल सङ्कलन गरी सामान्य सेउले कटेरो लगाई यसैमा पठन पाठन गर्न थालियो । 
2044 सालमा यस विद्यालयलाई स्वीकृति प्रदान गरियो र 1 दरबन्दीसमेत प्राप्त भएकाे देखिन्छ । विद्यालयको स्वीकृतिसँगै विद्यालयको नाम पनि परिर्वतन गरी श्री सिंहदेवी प्राथमिक विद्यालय रहन गएकाे पाइन्छ । त्यसपछि 2046 सालमा प्रा.शि. परियोजनाबाट भौतिक निर्माणका लागि रु.65000।– प्राप्त गरी 3 कोठे अर्धपक्की भवन निर्माण गरेर कक्षा 3 सम्मको पठन पाठन गर्न सुरु गरियो । 2044 सालबाट कक्षा 1 र 1 दरबन्दी प्राप्त गरेको यस विद्यालयले 2047 सालमा मात्र कक्षा 5 र 5 वटा दरबन्दी प्राप्त गरेको थियो । विद्यालयको विकासक्रम सँगै स्थाीनय स्रोत, गा.वि.स., वन उपभोक्ता समिति आदिबाट आर्थिक सहयोग उपलब्ध गराउँदै अन्य भवन र कोठाहरू थप हुँदै गए । जाइकाबाट दुइकोठे पक्की भवन प्राप्त भयो ।
विद्यालयको विकासक्रम सँगै स्थाीनय स्रोत, गा.वि.स., वन उपभोक्ता समिति आदिबाट आर्थिक सहयोग उपलब्ध गराउँदै अन्य भवन र कोठाहरू थप हुँदै गए । जाइकाबाट दुइकोठे पक्की भवन प्राप्त भयो । विद्यालयको स्तर वृद्धि गर्ने क्रममा 2066 सालबाट नि.मा.वि. तह सञ्चालन सुरु भई 2068 मा कक्षा 8 सम्म सञ्चालनमा आएको छ ।
मेची अञ्चल झापा जिल्ला सुरुङ्गा गा.वि.स. वडा नं. – 4 को दक्षिण पश्चिम सीमानामा अवस्थित श्री सिंहदेवी नि.मा.वि. सुरुङ्गा—कुवाडी लक्ष्मीमार्ग सडकको छेउ पेटीमा अवस्थित छ । यस विद्यालयको दक्षिणतर्फ सुरुङ्गा गा.वि.स को वडा नं. 7, पश्चिमतर्फ शिवगन्ज गा.वि.स. को वडा नं. 8 र पूर्वतर्फ सुरुङ्गा गा.वि.स. वडा नं. 9 पर्दछ । महेन्द्र राजमार्गबाट लगभग 4÷5 कि.मि. दक्षिणतर्फ अमरपथ सडकको 2.5 कि.मि., पश्चिमतर्फ कनकाई नदीबाट 2 कि.मि. पूर्वमा पर्दछ । कनकाई नदीको तटमा रहेको यो विद्यालय वरिपरि समथर उब्जाउ योग्य जमिन रहेको छ । बेलाबखत कनकाई नदीमा आएको बाढीको चपेटाबाट यस क्षेत्रका अभिभावक वा जनता अछुतो रहन सकेका छैनन् ।
यस श्री सिंहदेवी नि.मा.वि. सुरुङ्गा –4 को सेवाक्षेत्र भित्र लगभग 475 घर धुरीको बसोबास रहेको छ । कुल जनसङ्ख्या 4200 को हाराहारीमा छ । यसमा पुरुषको सङ्ख्या 2000 र महिलाको सङ्ख्या 2200 रहेको छ । यस विद्यालयको सेवाक्षेत्रभित्र विभिन्न जात जातिका मानिसहरूको बसोबास रहेको छ ।धर्मनिरपेक्ष राष्ट्र भएकाले पनि सबै भाषाभाषी, जातजातिका मानिसहरूले उचित सम्मान पाएका छन् । यस सेवाक्षेत्रभित्र मुख्यतया बाहुन क्षत्रीहरूको बाहुल्य रहेको छ । यसबाहेक राई, लिम्बु, तामाङ, गुरुङ, थारू, मुसहर, कामी, दमाई, सार्की, सतार, भुजेल, नेवार, माझी आदिको बसोबास रहेको छ । यी जातजातिहरूले आ–आफ्नो जातीय धार्मिक परम्पराअनुसार चाडपर्व मनाउने र संस्कार मान्ने गरेको पाइन्छ । हिन्दु धर्म मान्नेहरूको बाहुल्य भए तापनि बौद्ध,क्रिस्चियन आदि धर्म मान्ने मानिस पनि छिटपुट रूपमा देखिएका छन् । धेरै जातजातिको बसोबास भए तापनि अधिकांशले प्रमुख बोलचालको रूपमा नेपाली भाषालाई नै प्रयोग गर्दछन् । सतार, मुसर, चैधरीजस्ता परिवारका बुढापाकाहरूले भने आफ्नै मातृभाषा प्रयोग गरेको पाइन्छ । 
कनकाई नदीका तटका उर्वरा भूमिमा बसोबास गरेका यहाँका मानिसहरू निम्नमध्यम वर्गीय, निम्नवर्गीय र मजदुरहरू नै हुन् । 85 % मानिसलाई आफ्नो जग्गा जमिनबाट वषै भरि खान पुग्छ भने 15 % मनिसहरू अर्काकोमा रोजगार नगरी के खाउँ के लाउँ भन्ने अवस्थामा रहेका छन् । पछिल्लो अवस्थामा मानिसहरू वैदेशिक रोजगारप्रति आर्किषत भएकाले केही हदसम्म आर्थिक अवस्थामा सुधार भएको मान्न सकिन्छ ।
