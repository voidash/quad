नेपालको पश्चिमाञ्चल विकास क्षेत्र धवलागिरी अञ्चलको बागलुङ जिल्लामा अवस्थित एक नगरपालिका हो । वि.सं. 2053 साल माघ 18 मा जिल्लाको पुर्वी क्षेत्रमा कालीगण्डकी नदीको तटवर्ति इलाकामा रहेका तत्कालिन कालिका, मुलपानी र लहरेपिपल गाविसलाई समायोजन गरी घोषणा गरिए पनि 2054 सालको स्थानीय निर्वाचनबाट यसको गठन भएको थियो । बागलुङ नगर 11 वटा वडामा विभाजित थियो । यो नगरपालिका काठमाडौंदेखि पश्चिम 272 किलोमिटर दूरीमा रहेको धौलागिरी अञ्चलको एकमात्र नगरपालिका थियो । स्थापनाको समयमा 19.23 वर्गकिलोमिटर क्षेत्रफल ओगटेको नगरपालिकामा 2068 को राष्ट्रिय जनगणना अनुसार कुल जनसङ्ख्या 29,360 मध्ये महिला संख्या 15,804 र पुरुष संख्या 13,556 थियो । उक्त तथ्यांक अनुसार नगरको जनसङ्ख्या वृद्धिदर 2.8 प्रतिशत थियो । नगरपालिकाको स्थापना कालदेखि लगातार भाडाको घरवाट दैनिक सेवा प्रवाह हुंदै आएकोमा 2070 साल वैशाख 12 गते देखि नगरपालिकाले आफ्नै कार्यालय भवनवाट सेवा प्रवाह गरिएको छ । नगरपालिकाको पहिलो नेतृतव दिने व्यक्तित्वमा ऋषिराम सापकोटा हुनुहुन्छ । उहाँले 2054 देखि 2058 सम्म नेतृत्व प्रदान गर्नुभएको थियो । उहाँपछि नगरप्रमुखका रूपमा विदुर खड्का र उपप्रमुखका रूपमा चित्रबहादुर सुवेदीले नेतृत्व प्रदान गर्नुभएको थियो ।
वि.सं. 2073 मा 744 स्थानीय तह लागू हुँदा बागलुङ जिल्लामा साविकको बागलुङ नगरपालिका र साविकका मालिका, पाला गाविसको वडा नं. 6 देखि 9 सम्म, सिँगाना गाविसका वडा नं. 1 देखि 5 र 7 देखि 9 सम्म, तित्याङ, भकुण्डे, रायडाँडा, अमलाचौर, पैयुँपाटा र नारायणस्थान गाउँ विकास समितिहरूलाई समेटेर बागलुङ नगरपालिका बनाइएको हो । यस नगरपालिकाको कूल जनसङ्ख्या 57,823 रहेको छ । यसको क्षेत्रफल 98.01 वर्गकिलोमिटर रहेको छ । यस नगरपालिकाको केन्द्र साविकको बागलुङ नगरपालिकाको कार्यालयमा राखिएको छ । यस नगरपालिकालाई 14 वडामा विभाजन गरिएको छ । यस नगरपालिकाको सिमाना पूर्वमा पर्वत जिल्ला, पश्चिममा काठेखोला गाउँपालिका, उत्तरमा म्याग्दी जिल्ला तथा दक्षिणमा जैमिनी नगरपालिकासम्म फैलिएको छ । 
पर्वत र म्याग्दी जिल्लासँग जोडिएको बागलुङ नगरपालिकामा बागलुङ कालिका मन्दिर, जङ्गेश्वर महादेव मन्दिर, निरायघाट, आदि यहाँका प्रमुख धार्मिक स्थल हुन् । कारीकोट मुख्य पर्यर्टकीय स्थल हो । बागलुङ बजारको अवलोकन गर्न हालै बागलुङ भ्यु टावर निर्माण गरिएको छ । भौगोलिक दृष्टिकोणले झण्डै मध्य नेपालमा पर्ने र प्रशासनिक दृष्टिकोणले पश्चिामाञ्चलमा पर्ने पहाडी जिल्ला बागलुङको पुर्वी इलाकामा प्रसिद्ध कालीगण्डकी र काँठेखोलाको संगम इलाकामा अवस्थित छ बागलुङ नगरपालिका । यो नगरपालिका समुन्द्री सतहबाट 805 मिटरदेखि करिव 2,150 मिटर सम्मको उचाईमा अवस्थित छ । बागलुङ नगरमा ऐतिहासिक महत्वका ताराजलकोट, कारिकोट, माझकोट, राँयकोट, संसारकोट, आदि कोटहरू रहेका छन् । त्यस्तैगरी धार्मिक तथा पर्यटकीय महत्वका कालिका भगवती मन्दिर क्षेत्र, मालिका भगवती मन्दिर क्षेत्र, निराघाट क्षेत्र र कैलाम पोखरी क्षेत्र रहेका छन् । यस क्षेत्रको प्रसिद्ध कालिका भवगती मन्दिरमा प्रत्येक वर्ष आश्विन शुक्ल पक्ष र चैत्र शुक्लपक्षको नवदुर्गा अवधिमा भक्तजनहरुको ठुलो घुँइचो लाग्दछ भने चैत्र शुक्लपक्षमा कालिका मन्दिर परिसरमा चैते दशैं मेला लाग्दछ । नगरपालिकामा ब्राह्मण, क्षेत्री, नेवार, मगर, सुनार, कामी, सार्की, दमाई, माझी लगायतका जातजातिका मानिसहरूको बसोबास छ । बागलुङ नगरपालिका कालीगण्डकी नदी र किनारमा पाइने शालीग्रामले पनि प्रसिद्ध छ । धौलागिरी हिमालको काखमा रहेको बागलुङ बजार धौलागिरी अञ्चलको अञ्चल सदरमुकाम हो । विभिन्न ठाउँबाट यहाँ व्यापार व्यवसाय सञ्चालन गर्न आउने मानिसको संख्या धेरै छ ।
