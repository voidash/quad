डायल अप प्रविधि इन्टरनेट सेवा प्राप्त गर्ने शुरुको प्रविधि मध्येमा पर्छ । यस प्रविधि अन्तर्गत परम्परागत टेलिफोन कल मार्फत इन्टरनेट सेवा प्राप्त गरिन्छ । साधारण टेलिफोन मा कुरा गर्दा एउटा निश्चित नम्बरमा डायल गरिन्छ र अर्को पट्टि सो नम्बर जोडेको टेलिफोनमा घन्टी जान्छ र उठाए पछि दुइ पक्ष बीच कुरा हुन्छ । ठिक त्यस्तै गरी डायल अप प्रविधि मा पनि निश्चित नम्बर मा फोन डायल गरिन्छ तर सो फोन व्यक्तिले नभई इन्टरनेट बाड्ने काम गर्ने उपकरणले उठाउँछ जसलाई रिमोट एक्सेस सर्भर भनिन्छ । उक्त सर्भर ले सो टेलिफोन सम्बद लाई कम्प्युटरले बुझ्ने डिजिटल डाटा मा परिवर्तन गरी नेटवर्क तिर पठाउछ । त्यसैगरी डायल अप गर्ने तिर व्यक्ति ले नभई कम्प्युटर ले फोन डायल गर्छ । यसरि कम्प्युटर ले परम्परागत फोन डायल गर्न विशेष प्रकारको उपकरण प्रयोग हुन्छ जसलाई मोडेम भनिन्छ । उक्त मोडेम को काम परम्परागत टेलिफोन र डिजिटल प्रविधि प्रयोग गर्ने कम्प्युटर बीच को सूचनाको अन्तर-परिवर्तन गर्नु हो ।
यस्तो डायल अप सेवा मार्फत इन्टरनेट चलाउदा अधिकतम लगभग 56 के. वि. पी. एस. बराबरको स्पीड प्राप्त हुन्छ । टेलिफोन लाईन मा केहि गडबडी वा खराबी भै गुणस्तर घटेमा यो स्पीड पनि नादनुरूप कम हुँदै जान्छ । 
हाल प्रचलित टेलिफोन बाटै इन्टरनेट चलाउने एडीएसएल सेवाको परिप्रेक्ष्यमा ध्यान पुर्याउनु पर्ने कुरा के छ भने डायल अप सेवा प्रयोग गर्दा एक पटक मा कुरा गर्ने वा इन्टरनेट चलाउने मध्ये एउटा मात्र काम हुन्छ । किनकि डायल अप पनि एक किसिमको परम्परागत फोन कल नै हो र स्वाभाविक रुपमा एक पटकमा एउटा टेलिफोन बाट एक भन्दा बढी नम्बर मा कुरा गर्न मिल्दैन । 
ब्यबसायिक रुपमा यो सेवा संचालन गर्दा चलाउनेको पहिचान, उसको चलाउने मात्रको नियन्त्रण र चलाएको हिसाब किताब पनि गर्नु पर्ने हुनाले एक्सेस सर्भर संगै अर्को एउटा निकाय पनि जोडिन्छ जसले प्रयोग कर्ता लाई उसको नाम, पासवर्ड आदिले पहिचान गर्ने, उसले चलाउन पाउने सेवाको समय / गुणस्तर आदि निर्धारण गर्ने र चलैसकेपछी सो को लेखा जोखा गर्ने गर्दछ । यसरि सेवाको ब्यबस्थापन र नियन्त्रण गर्ने सो निकाय लाई ट्रिपल ए पनि भनिन्छ । ब्यबसायिक डायल अप सेवाको बिक्रि, वितरण, नियन्त्रण, बिल निकाल्ने आदि कार्यमा उक्त संरचनाको ठूलो महत्व हुन्छ ।

