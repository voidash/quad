पचपन्न ओटा आकर्षक झ्यालहरू भएको कारणले यसलाई पचपन्नझ्याले दरवार भनिएको हो । ऐतिहासिक महत्व बोकेको यो दरवार भक्तपुर जिल्लाको भक्तपुर दरवार क्षेत्र मा रहेको छ । पचपन्नझ्याले दरवारको निर्माण राजा भूपतिन्द्र मल्ल ले नेपाल सम्बत 828 मा गरेका थिए ।
तत्कालिन स्वतन्त्र राज्य भक्तपुरका राजा भूपतिन्द्र मल्लले बनाउन लगाएको पचपन्नझ्याले दरवार भक्तपुर राजदरवार कै एक पुनर्निर्मित भाग थियो । सो भागमा त्यस अघि उनकै बाबुले निर्माण गरेको थम्थु राजकुल नामक सुन्दर दरवार थियो । नेपाल सम्बत 798 मा निर्माण पुरा भएको सो दरवार निर्माणको तीनवर्ष पछि तत्कालिन नेपाल उपत्यकामा गएको भयानक भूकम्पले पूरै भत्कियो । भूपतिन्द्र मल्लले भूकम्पले तहसनहस भएको थम्थु राजकुलको दक्षिण पट्टिको भागमा नयाँ जग हाली नयाँ ढंगले पुनर्निर्माण गर्न लगाए । 
