सिरहा, असनपुरकी स्थायी बासिन्दा सीता पोखरेल संविधानसभामा एकिकृत नेकपा माओवादीका सभासद हुनुहुन्छ। समाजमा विद्यमान अन्याय, शोषण र भेदभावका कारण राजनीतिमा लाग्न उत्प्रेरित भएकी पोखरेल विगत 20 वर्ष देखि राजनीतिमा सक्रिय रहँदै आउनुभएको छ। देशमा आमूल परिवर्तन नल्याएसम्म शोषित-पीडित जनताका दिन आउन सक्दैनन् भन्ने विचार राख्‍ने सभासद पोखरेल हाल एकिकृत नेकपा माओवादीकी केन्द्रीय सदस्य तथा पार्टी सम्बद्ध महिला संघकी अध्यक्ष हुनुहुन्छ। राजनीति बाहेक अन्य पेशा नभएकी पोखरेल समाजसेवामा विशेष रुचि राख्नुहुन्छ। उहाँले त्रिभुवन विश्वविद्यालयवाट आई कम सम्मको अध्ययन गर्नुभएको छ।लामो तथा अटुट राजनीतिक संघर्ष, सैद्धान्तिक निष्ठा र पार्टीप्रतिको प्रतिबद्धताले आफूलाई संविधानसभामा पुर्‍याउन मदत गरेको सभासद पोखरेलको विश्लेषण छ। सबैलाई समेट्ने र सबैका इच्छा आकांक्षालाई सम्बोधन गर्ने नयाँ संविधानले नै देशलाई अग्रगमन तर्फ लैजाने विश्वास राख्‍ने पोखरेलले संविधानसभामा तदनुरूप संविधान निर्माण र जनमुखी लोकतान्त्रिक गणतन्त्रलाई संस्थागत गर्ने कार्यमा आफ्नो प्रयास केन्द्रित राख्‍ने अठोट गर्नुभएको छ।
