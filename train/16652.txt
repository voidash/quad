
मुहम्मद युनूस बाङ्गलादेशका ख्यातिप्राप्त अर्थशास्त्री, बैंकर तथा नागरिक समाजका अगुवा हुन् । उनलाई सन् 2006 मा नोबेल शान्ति पुरस्कारद्वारा सम्मानित गरिएको थियो । बङ्गलादेशमा ग्रामिण बैंक तथा लघुवित्त स्थापना गरी ग्रामिण क्षेत्रमा उल्लेखनीय आर्थिक सुधार गरेबापत त्यहाँको ग्रामिण बैंक तथा युनूसलाई संयुक्त रुपमा सो पुरस्कार प्रदान गरिएको हो । विश्वमा शान्ति स्थापनाका निम्ति गरिबीलाई चिर्नु आवश्यक छ भन्ने निष्कर्षका साथ नर्वेको नोबेल कमिटीले डा. युनूस तथा उनले स्थापना गरेको ग्रामिण बैंकलाई नोबेल पुरस्कारका निम्ति सिफारिस गरेको थियो । उनी नोबेल पुरस्कार प्राप्त गर्ने प्रथम बङ्गलादेशी पनि हुन् ।यसबाहेक पनि डा. युनूस विभिन्न पुरस्कारहरुबाट सम्मानित भएका छन् । सन् 2009 मा उनले संयुक्त राज्य अमेरिकाको प्रेसिडेन्सीयल मेडल अफ फ्रिडम तथा सन् 2010 मा कंग्रेसनलगोल्ड मेडलबाट सम्मानित भए । सन् 2008मा फरेन पोलेसी नामक पत्रिकाले प्रमुख 100 विश्वस्तरीय चिन्तकहरुको सूचीमा दोस्रो स्थानमा राखेको थियो ।

