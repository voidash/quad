श्रीपेच राजतन्त्रकालमा नेपालका राजाले प्रयोग गर्ने पहिरन हो। राणा कालमा श्री 3 प्रधानमन्त्रीहरूले समेत विशेष किसिमको श्रीपेच पहिरिने गरेका थिए। नेपालका राजाले पहिरिने गरेको श्रीपेचमा 7 सय 50 वटा हिराका टुक्रा छन् भने टायरामा 2 हजार 7 सय टुक्रा । श्रीपेचको पछिल्तिर झुन्डिने आकर्षक कल्कीचाहिँ बर्ड अफ प्याराडाइज नामक चराको पुच्छर हो । श्रीपेचको अभिन्न भागका रूपमा रहेको बर्ड अफ प्याराडाइज दुर्लभ र मार्न प्रतिबन्धित भएकाले पनि श्रीपेचको महत्त्व अरू बढ्न गएको जानकारहरू बताउँछन् ।
श्रीपेचको पछाडिको कल्की पुरानो भई ढल्किँदै ढल्किँदै गएपछि चन्द्र शमशेरका पालामा अमेरिकाबाट ‘बर्ड अफ प्याराडाइज’ चराका नयाँ पुच्छर ल्याएर फेरि ठाडो अग्लो पारिएको थियो भनिन्छ ।
यसै गरी श्रीपेचको कल्कीबाहेकका भागमा हीरामोती, माणिक, नवरत्न, सुन जडिएका छन् । राजदण्ड र चमरमा पनि सुनैसुन छ । पूर्वराजाले श्रीपेच नेपाल सरकारलाई हस्तान्तरण गरेपछि यसको लगत राख्ने क्रममा नेपाल सुनचाँदी व्यवसायी संघका पदाधिकारीहरूले श्रीपेचमा हीरामोती, माणिक, नवरत्न, सुन अधिक मात्रामा प्रयोग गरिएको र सबैभन्दा धेरै भागचाहिँ चाँदीको रहेको लगत तयार पारेको थियो।

