मन्ना डे भारतका प्रसिद्ध गायक हुन्। उनले सन् 1943 देखि निरन्तर विभिन्न भाषाका चलचित्रका लागि पार्श्वगायन गरेका थिए।उनले दर्जन बढी भारतीय भाषामा गीतहरू गाएका छन्। नेपाली भाषामा "जीन्दगीलाई जीतले होइन, हारले स्वागत गरी हिँड्दछे ऊ फूल होइन मोतीका आँसु झारी" लगायतका गीत उनले गाएका छन्।
मन्ना डेको जन्म मई 1919 मा उत्तरी कोलकताको बङ्गाली परिवारमा भएको थियो। उनको वास्तविक नाम प्रबोध चन्द्र डे हो। उनको मामा संगीताचार्य कृष्ण चन्द्र डेले मन्ना डेलाई संगीतमा आर्कषित गरेका थिए। सन् 1943 मा मामा कृष्णचन्द्र डेको संगीत रहेको चलचित्र 'तमन्ना' बाट सांगीतिक करिअर थालेका उनले सुरैयाका साथ गाएको गीत हिट भएको थियो।
मन्ना डेले 1950 मा फिल्म 'मशाल' फिल्ममा एकल स्वर दिएका थिए। गीतको बोल थियो 'उपर गगन विशाल'। जिन्दगी कैसीहै पहेली, एक चतुर नार करके श्रृंगार, लागा चुनरी में दाग, तुझे सुरज कहुँ या चान्दलगायतका गीतहरू उनका सबैभन्दा रुचाइएका गीत हुन्। 1953 मा उनको सुलोचना कुमारनसँग विवाह भएको थियो। उनका दुई छोरी सुरोमा र सुमिता छन्। डेको अक्टोवर 23,2013 बुधबार राति बेंगलूरमा निधन भएको थियो। उनी 94 वर्षका थिए। छातीको संक्रमणका कारण गत जुन महिनामा लामो समय अस्पता भर्ना गरिएका थियो।
हिन्दीसँगै विभिन्न भाषामा करीव चार हजार गीत गाएका उनी चलचित्रको पार्श्वगायनमा शास्त्रीयतर्फका हस्ती मानिन्थे। उनले बलिवुड अभिनेता बलराज साहनी, राजकपुर, प्राण, राजेश खन्ना, अमिताभ बच्चनसमेत धेरै कलाकारका लागि गीत गाएका छन्।पचास र साठीको दशकमा हिन्दी चलचित्रका कुनै गीत रागमा आधारीत भए त्यसलाई गाउन दिन संगीतकारको पहिलो रोजाइमा मन्ना डे पर्थे। संगीतको क्षेत्रमा उल्लेखनिय योगदान दिएको भन्दै डेलाई भारतमा पद्यमश्री, पद्म विभूषण, दादा साहेब फाल्केलगायतका अवार्डहरू प्रदान गरिएको छ।
उनका धेरै गीतहरूमध्ये यी गीतहरू अत्यधिक मन पराइएकामा पर्छन्। 'जिन्दगी कैसी है पहेली..., एक चतुर नार करके श्रृंगार.., लागा चुनरी मे दाग..., कसमे वादे प्यार वफा .., यारी है इमान मेरा यार मेरी जिन्दगी.., तुझ बिन जीवन कैसा जीवन, ये रात भीगी भीगी ..., प्यार हुआ इकरार हुआ है..' र 'ए मेरी जोहरा जबीं.. सन् 1919 मा कोलकाताको बङ्गाली परिवारमा जन्मेका प्रबोधचन्द्र डे नै पछि मन्ना डे भएका हुन्।
‏
