समानुपातिक निर्वाचन प्रणालि अन्तरगत एकिकृत नेकपा माओवादीको तर्फबाट संविधान सभामा दलित महिला वर्गको प्रतिनिधित्व गर्नुहुने संविधान सभा सदस्य सन्तोषी बिक नेपाल दलित मुक्ति मोर्चाकी पहिलो संयोजक पनि हुनुहुन्छ। निरन्तरको कम्युनिस्ट पार्टी रहेर गरेको काम र शोषित पीडित वर्गका लागि गरिएको संघर्षले नै आफूलाई संविधान सभामा पुर्‍याएको विक मान्नुहुन्छ। 
रोल्पाको मसिना गाविसको मैचन्नेमा 2023 साल फागुन 16 गते निम्न वर्गीय दलित परिवारमा जन्मेकी सन्तोषी माओवादी पार्टी भित्र सन्ध्या उपनामले चिनिनुहुन्छ। 2047 सालदेखि नेकपा एमालेको महिला राजनीतिबाट राजनीतिमा पाइला हाल्नु भएकी विक 2054 सालमा माओवादीमा प्रवेश गर्नुभएको हो। 
माओवादीको क्षेत्रीय सदस्यहुँदै जिल्ला सदस्य र क्षेत्रीय ब्युरोका सदस्यको जिम्मेवारी पनि विकले पुरा गरिसक्नुभएको छ। माओवादीमा प्रवेश गरेलगत्तै भूमिगत हुनुभएकी बिकले जनकपुर, सगरमाथा, सेती र महाकाली अञ्चलमा काम गर्नुभएको छ। विक माओवादीको अबध राज्य समितिको सदस्य पनि हुनुहुन्छ। फुर्सदको समय अध्ययन गरेर बिताउने विक उत्पिडन मुक्त समाज बनाउने संविधान लेख्न आफ्नो भूमिका हुने बताउनुहुन्छ।
