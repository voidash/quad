इन्द्रभक्त श्रेष्ठ नेपालको एक उद्योगपति तथा नेपाल चेम्बर अफ कमर्सका पूर्व अध्यक्ष हुन् । 
वि.सं. 1982 असार 29 मा जन्मिएका श्रेष्ठले 2014 सालमा चेम्बर प्रवेश गरी अवैतनिक सचिव, उपाध्यक्ष र अध्यक्ष पदमा रही चेम्बरलाई अमूल्य सेवा दिएका थिए ।
वि.सं. 2029 मा स्थापना भएको एनई ग्रुपका संस्थापक अध्यक्षसमेत रहेका श्रेष्ठ नेपालको उद्योग व्यापार क्षेत्रमा महत्त्वपूर्ण योगदान गर्ने व्यक्ति हुन् । 
पुस्तैनी व्यापारलाई पेसा बनाएका इन्द्रभक्त नेपाल उद्योग वाणिज्य महासंघका पनि पूर्व अध्यक्ष हुन् । उनले वि.सं. 2027 देखि 2033 सम्म लगातार दुई कार्यकाल र वि.सं. 2039 देखि 2045 सम्म अर्को दुई कार्यकाल चेम्बर अफ कमर्सको अध्यक्ष सम्हालेका थिए । 2035 मा उनी नेपाल उद्योग वाणिज्य महासंघको अध्यक्ष भएका थिए ।
स्टील उद्योग, विभिन्न इन्भेष्टमेण्ट कम्पनी सञ्चालन गरेका श्रेष्ठको समूह जलविद्युत् उत्पादनमा पनि संलग्न छ । एनई ग्रुपको युनिलिभर नेपाललगायत आठ कम्पनीमा साझेदारी सम्बद्धता छ ।
यही समूह अन्तर्गतको एनई ट्रेडिङ कम्पनी प्रालि हिमालयन बैङ्कको प्रमुख शेयर होल्डर हो । 
श्रेष्ठलाई निमोनिया र छातीमा संक्रमण भएपछि केही दिनदेखि अस्पताल भर्ना भएका थिए । उनको निधन वि.सं. 2071 माघ 3 मा काठमाडौंमा भयो । 
हाल एनइ ग्रुपको प्रमुख कार्यकारीको दायित्व उनका छोरा रविभक्त श्रेष्ठले सम्हालिरहेका छन् ।
