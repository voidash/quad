शरद्चन्द्र शर्मा भट्टराई समालोचक, निबन्धकार हुन्।
भट्टराईको जन्म वि.सं. 1987 साल कार्तिक 8 गते गैह्रीधारा, काठमाडौंमा भएको हो। कृष्णप्रसाद शर्मा तथा गुप्तकुमारीदेवीबाट जन्मेका शरद्चन्द्र तीन दाजुभाइ र तीन दिदीबहिनीमा सबैभन्दा कान्छा थिए। उनले वि.सं. 2019 सालमा त्रिभुवन विश्वविद्यालयबाट एम्.ए. गरे।भट्टराईले जीवनका चालीसौं वर्ष अध्यापनमा बिताए। उनले वि.सं. 2011 सालदेखि वि.सं. 2030 सालसम्म स्कूलमा अध्यापन गरे। त्यसैबीच उनले कलेजस्तरमा पनि पढाउन थाले र त्रिभुवन विश्वविद्यालयबाट वि.सं. 2050 सालमा सहप्राध्यापक पदबाट अवकाश पाए। यिनले सुरुमा वि.सं. 2011 सालदेखि 6 वर्षम्म विद्योदय हाइस्कूल, भोजपुरमा पढाए र त्यसपछि काठमाडौंको दरबार हाइस्कूलमा पढाए।
भट्टराईले समालोचना, निबन्धमा कलम चलाए। उनका प्रकाशित कृतिहरूः1. बसाइँ परिचय 2. नाटक - एकाङ्की विचरण 3. नेपाली साहित्यको इतिहास- माध्यमिक काल 4. प्राचीन गद्याख्यान 5. नेपाली वाङमय केही खोजी केही व्याख्या 6. रसिकको लगन : एक अध्ययन 7. बाह्र फुल एक गुच्छा 8. झपट निबन्ध 9. छरिएका समीक्षा 10. मेरो लंदन-राजतिलक यात्रा	11. जोग-मण्डलीका कवि र कविता 12. सानो चिनारी नरदेव पाण्डेको 
माध्यमिक नेपाली गद्याख्यान नामक ग्रन्थका लागि उनले मदन पुरस्कार 2050 प्राप्त गरेका हुन्। वि.सं. 2042 सालको झपट पुरस्कार, वि.सं. 2057 सालको ईश्वर बराल पुरस्कार पाए। उनी वि. सं. 2006मा अन्तर हाइस्कूल र वि. सं. 2009मा अन्तर-कलेज निबन्ध प्रतियोगितामा प्रथम भएका थिए।
फोक्सोको क्यान्सरबाट पीडित उनको वि.सं. 2059 साल असोजमा उनको निधन भयो। 
