भद्रकाली खेल मैदान काठमाडौंमा रहेको नेपाल आर्मीको रंगशाला हो ।नेपाल आर्मी क्लवले अन्तर्राष्ट्रिय स्तरको एथ्लेटिक्स ट्र्याकसहितको फुटबल मैदान निर्माण सम्पन्न भए पछि 2074 भदौ 30 गतेदेखि प्रयोगमा ल्याएको थियो।
सैनिक मुख्यालय भद्रकालीमा अवस्थित मैदानको 2074 भदौ 30 गते शुक्रबार प्रधानसेनापति राजेन्द्र क्षत्रीले उद्घाटन गरेका थिए । फुटबल मैदानमा पहिलो खेलका रुपमा प्रधानसेनापति ट्रफीको फाइनल अन्तर्गत 16 नम्बर बाहिनी र पश्चिम पृतनाबीच फुटबल खेलाइएको थियो ।
अन्तर्राष्ट्रिय स्तरको प्याराफिटसहितको रंगशाला नेपाल आर्मीले करिव 10 महिनामा निर्माण सम्पन्न गरेको हो ।2073 मंसिर आठ गते रंगशालाको शिलान्यास गरिएको थियो ।
स्रोतका अनुसार रंगशाला निर्माणमा 14 करोड खर्च लागेको थियो। जसमध्ये एथ्लेटिक्स ट्र्याक निर्माणका लागि 8 करोड 65 लाख र फुटबलमैदानका साथै रंगशाला बाउण्ड्रीका लागि 5 करोड 35 लाख खर्च भएको छ । एथ्लेटिक्स ट्र्याकमात्रै 6 करोड मूल्य बराबरको छ ।
10 लेनको एथ्लेटिक्स ट्र्याकमा अन्तर्राष्ट्रिय मान्यता र नियम अनुसारको सेन्थेटिक म्याट प्रयोग गरिएको छ । सेनाका एथ्लेटिक्स प्रशिक्षक पुष्पराज ओझाले यस ट्र्याक पछिल्लो प्रविधि र इन्टरनेशनल एशोसियसन अफ एथ्लेटिक्स फेडेरेसन बाट मान्यताप्राप्त कम्पनीबाट झिकाइएको बताएका थिए ।
