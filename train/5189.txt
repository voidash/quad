संशोधन मण्डल विद्वान नयराज पन्तले स्थापना गरेको संस्था हो । इतिहासका त्रुटि र कमीकमजोरीलाई तर्कपूर्ण व्याख्यासहित सच्याउने कामका लागि यसको स्थापना वि.सं. 2009 साल असोज 5 गते भएको हो । 
संशोधन मण्डलले पूर्णिमालगायत केही कृतिहरू पनि प्रकाशन गरेको छ । त्यसमध्ये इतिहास संशोधनको प्रमाण प्रमेय पहिलो भाग एक हो । 
वि.सं. 2009 सालमा सुरु गर्दा मण्डलमा 21 जना विद्वान् थिए । पहिलोपल्ट यो मण्डलबाट इतिहासकार बालचन्द्र शर्माले वि.सं. 2008 सालमा छापेको नेपालको ऐतिहासिक रूपरेखामा भएका त्रुटिलाई उठाएको थियो । पछि इतिहास संशोधन, अभिलेख संग्रह, सावधान पत्र, व्याकरण संशोधन, पञ्चाङ्ग संशोधन लगायत पत्रिका/जर्नल प्रकाशित भए । वि.सं. 2021 साल वैशाखदेखि 'पूर्णिमा' त्रैमासिक 1 सय 35 अंक प्रकाशित भए । 
नयराजको वि.सं. 2059 कार्तकमा निधन भएपछि उनका दुई पुत्र दिनेशराज र महेशराजले यो अभियानलाई निरन्तरता दिएका छन् । 
छ दशकभन्दा बढी समयदेखि नेपाली इतिहास र संस्कृतिका अतिरिक्त ज्योतिष, गणित, व्याकरण र साहित्यका फाँटमा गुरुकुलीय सङ्गठित र संस्थागत प्रयासबाट प्रामाणिक अनुसन्धान गरी तिनको प्रकाशन तथार प्रचारका लागि 'पूर्णिमा'को निरन्तर प्रकाशन गरेर नेपाली वाङ्मयको सेवा र श्रीवृद्धिमा निरन्तर रूपले उल्लेखनीय योगदान गरिरहे बापत् यो संस्थाले वि.सं. 2068 सालको जगदम्बाश्री पुरस्कार पायो। नयराजको सुरू गरेर फेला पारेका संशोधनको आधार र मानकमा नयराजले लेखेको लिच्छविसंवतको निर्णयले वि.सं. 2043 सालको मदन पुरस्कार पाइसकेको छ । 
