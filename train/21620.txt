
पश्चिम नेपालका चौधरी, डगौरा समुदायमा मनाइने पर्व हो- 'हरधोई' । प्रत्येक गाउँमा आपसमा छलफल गरेर अनुकूल परेको दिन सो पर्व मनाउने प्रचलन छ। यो पर्व मनाइसकेपछि वर्षे बाली लगाउने कार्य पूरा भएको संकेत दिन्छ। अर्को वर्षको धान रोपाइँ आरम्भ नभएसम्मका लागि हलो जोत्ने काम बन्द भएको रूपमा लिइने हरधोई पर्वका दिन किसानहरू आफ्ना इष्टमित्रका अलावा धानरोपाइँमा सघाउने सबैलाई आफ्नो घरमा बोलाएर खानपिन गराउँछन्। यस क्रममा किसानहरू उनीहरूलाई आफ्नै घरमा तयार भएको जाँड, रक्सी, माछा-मासु, भात, तरकारी जस्ता खाने कुरा दिएर स्वागत गर्छन्। धान रोपाइँका क्रममा झेल्नुपरेका सबै खाले दुःख, कष्ट हटाउन मनाइने यस पर्वमा मादल बजाउने र नाचगान गर्ने काम भने हुँदैन। उक्त समुदायले भदौ महिनामा गर्ने 'हरहेरी' को पूजा नभएसम्म मादल वा ढोलक बजाई नाचगान गर्नुहुँदैन भन्ने भनाइ छ। हरहेरीको पूजाआजा नहुँदै कसैले मादल बनाई नाचगान गरेमा अन्नबालीमा प्रतिकूल असर पुग्छ भन्ने किंवदन्ती छ।
