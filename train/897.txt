पश्चिमाञ्चल नेपालमा पर्ने गोरखा नेपाल निर्माता राजा पृथ्वीनारायण शाहको राजधानी हो। पृथ्वीनारायण कै नाम बाट यस नगरपालीकाको नाम राखीएको हो। ऐतीहासीक गोरखा दरवार बजारको माथील्लो टाकुरामा अवस्थीत छ। तल्लो दरवार, संग्राहलय, बजार छेउको तल्लो दरवारमा छ। गोरखा जिल्लाको सदरमुकाम समेत रहेकाले यांहा सबै जिल्ला स्तरीय कार्यालय रहेका छन्। गोरखामा द्रव्यशाह बहुमुखी क्याम्पस, गोरखा क्याम्पस लगायतका क्याम्पस तथा विद्यालयहरू रहेका छन। गोरखा अस्पताल लगायत केही निजी स्वास्थ संस्था पनि रहेका छन, गोरखा शहरमा झन्डै 35 हजार मानीस बसोबास गर्दछन। गोरखा बजारको टेलीफोन कोड नं. 064 हो। 
प्राचीन गोरखा राज्य खडा भएको स्थान नै अहिलेको पृथ्वीनारायण नगरपालिका हो। द्रव्य शाहद्वारा वि.सं. 1616 मा स्थापना भएको गोरखा राज्य भविष्यमा बृहत् नेपाल राज्य निर्माणको केन्द्रविन्दु बन्नपुग्यो। गोरखा राज्यको विस्तारबाट नै कालान्तरमा नेपालको एकीकरण हुनपुग्यो। नेपाल एकीकरणको सूत्रपातस्थल वर्तमानको पृथ्वीनारायण नगरपालिका नै हो।
वीर गोरखाली भनी विश्व रंगमञ्चमा नेपाली जातिको परिचय गराउन सफल गोरखा जिल्लाको निर्वाचन क्षेत्र नं. एक अन्तर्गत 11 वडामा विभाजित पृथ्वीनारायण नगरपालिकाको पूर्वमा फिनाम र बुङ्गकोट, पश्चिममा मिरकोट र खोप्लाङ्ग, उत्तरमा नारेश्वर र छोप्राक तथा दक्षिणमा बक्राङ्ग र देउराली गाविस छन्। साठी दशमलव 28 वर्ग कि.मि. क्षेत्रफलमा रहेको उक्त नगरपालिका समुद्री सतहबाट 328 देखि 1522 मिटरको उचाइमा छ। 
पाँच हजार 5 सय 88 घरधुरी तथा 5 हजार 35 परिवार संख्या भएको नगरपालिकामा 13 हजार 4 सय 2 महिला तथा 12 हजार 3 सय 1 जना पुरूष गरी कुल जनसङ्ख्या 25 हजार 7 सय 83 छ। उक्त नगरपालिकामा सबैभन्दा बढी जनसङ्ख्या मगरको, दोस्रो क्षेत्रीको, तेस्रोमा नेवारको तथा चौथो ब्राह्मणको छ। सबैभन्दा कम 7 जना महतो र 9 जना कुसुले जातिको घरधुरी 1/1 रहेको उक्त नगरपालिकामा सार्की, कुमाल, कामी,योगी, गुरुङ, दमै, तामाङ्ग, घर्ती, कसाई, गाइने, लामा, दराई, घले, मियाँ, वादी, शाह, शाक्य, सुनार, हमाल, गिरी, ठकु्री, लिम्बु आदि 28 जातिको बसोवास छ। यी जातिको भिन्ना-भिन्नै धर्म, संस्कृति, रीतिरिवाज एवं रहनसहन र चाडपर्व भएता पनि नगरपालिकामा नेपाल र नेपालीको प्रमुख चाडपर्व तथा मौलिक संस्कृति र सामाजिक रहनसहनमा खासै परिवर्तन छैन। 
2054 सालमा भएको नगरपालिका निर्वाचनबाट नगरप्रमुखमा विश्वेश्वरप्रसाद कट्टेल र उप-प्रमुखमा रामशरण बस्न्यात विजयी भएका थिए। 
गोरखा जिल्लाको मुख्य केन्द्र नै गोरखा दरवार हो ।




