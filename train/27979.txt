प्रधानमन्त्री चन्द्र शमशेरको पालामा वि.सं 1986 श्रावण 26 गते ग्याल्पो शेर्पाले ल्हासास्थित नेपाली वकिल कार्यालयमा शरण लिएका थिए । 1986 भदौ 12 गते भोटको दलबलले निज ग्याल्पोलाई नेपाली वकिल कार्यालय भित्र पसी लुटेर अपहरण गरि लग्यो । नेपाली वकिल कार्यालय भित्र 1300 सशस्त्र सिपाहीले पसी मान्छे अपहरण गर्नु भोट सरकारको ठुलो भूल थियो । त्यसैले नेपाल र भोट बीचमा युद्धको तयारी हुन थाल्यो । 
तर वि.सं 1986 कार्तिक सुदी 5 रोज 4 मा भोटले नेपाल सरकार संग आफ्नो भूल स्वीकार गरि माफी मागी विन्तीपत्र पठायो । माफी माग्ने विन्तीपत्र आए पनि आधिकारिक माफी पत्र नआउदै श्री 3 चन्द्र शमशेरको मृत्यु भयो । अन्त्यमा वि सं 1986 मार्गमा चन्द्र शमशेरको मृत्यु पछी उनका उत्तराधिकारी भीम शमशेरको शासन कालमा वि.सं 1986 माघमा भोटबाट माफी मागेको सक्कल पत्र आयो तापनि नेपालले चाहेको जस्तो व्योहोरा पुरा गरि आएन ।
