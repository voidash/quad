मोहन कोइराला नेपाली साहित्यको काव्य विधामा प्रयोगवादी धाराका प्रवर्तकका रूपमा परिचित कवि हुन्। उनको पहिलो प्रकाशित कविता 'बुझिसके' शिर्षकको फुटकर कविता हो। उक्त कविता बिसं 2007 सालमा शारदा पत्रिकामा प्रकाशन गरिएको थियो। स्वअध्ययनबाट नै कविता लेख्न सुरूगरेका कोइरालाले बिसं 2038 सालको मदन पुरस्कार पनि जित्न सफल भएका थिए। कोइराला बिसं 2056 सालमा तत्कालिन नेपाल राजकीय प्रज्ञा प्रतिष्ठानको उपकुलपति समेत भएका थिए।
मोहन कोइरालाको जन्म वि. सं. 1983 साल मंसिर 11 गते सोमबारका दिन बाबु ईश्वरीप्रसाद कोइराला र आमा प्रियादेवीका माहिला सुपुत्रका रूपमा डिल्लीबजार, काठमाडौंमा भएको हो। उनका जेठा दाजु मणिरामको कलिलै उमेरमा निधन भयो भने कान्छा भाई शङ्कर कोईराला प्रख्यात आख्यानकारका रुपमा परिचित भए । एस.एल.सी.सम्मको शिक्षा लिएका उनी वि.सं. 2030 र 2047 मा प्रज्ञा परिषद्को सदस्य हुँदै नेपाल प्रज्ञा प्रतिष्ठानको उपकुलपति भए।
मोहन कोइरालाले शारदा, इन्द्रेणी, प्रगती जस्ता पत्रपत्रिकाहरूमा कविता प्रकाशन गरेर कविता यात्रा सुरूगरेका हुन्। बिसं 2007 सालमा 'बुझिसके' कवितापछि, 'प्रसूता', 'सिहिनी: लालसाको अग्निकुण्ड' प्रकाशित भएको पाइन्छ। 
उनका प्रकाशित कृतिहरूः1. सारङ्गी बोकेको समुद्र 2. नीलो मह 3. हिमचुली रक्तिम छ 4. ऋतु निमन्त्रण 5. मोहन कोइरालाका कविता 6. नदी किनारका माझी 7. एउटा पपलरको पात 8. कविताबारे केही चर्चा 9. लेक 10. गजपथ 11. आज कसैलाई बिदा गर्नु छ 12. सिमसारका राजदूत 
उनलाई नदी किनाराका माझी नामक ग्रन्थका लागि मदन पुरस्कार 2038 प्रदान गरिएको हो। वि.सं. 2030मा मोहन कोइरालाका कविता का लागि र वि.सं. 2040मा ऋतु निमन्त्रण का लागि साझा पुरस्कार प्रदान गरियो। उनले रत्नश्री स्वर्ण पदक पनि पाएका थिए।
मोहन कोइरालाको मृत्यु बिसं 2063 फागुन 10 गते काठमाडौंमा भयो।
