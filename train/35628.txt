नारायणगढ–मुग्लिन मार्गको जलविरे मन्दिरबाट 20 मिनेटको पैदल यात्रामा करिब 1 कि.मी. उकालो पार गरेपछि चण्डिभञ्याङ्ग गा.वि.स. वडा नं. 9 मा लामो झरना पर्दछ। समतल फाँटहरुले भरिपूर्ण चितवन जिल्लामा प्राकृतिक वरदानको रुपमा यो झरना परापुर्वकालदेखि निरन्तर रुपमा प्रफुलित भएर बगिरहेको छ। करिव 60 मी. अग्लो स्थानबाट सिधै तल चट्टानमा परेको यस झरना प्राकृतिक पानीको फोहोराको रुपमा शोभायमान देखिन्छ। हरिया पहाडहरुको बिचमा शान्त वातावरणमा यस जलवृष्टिको दृश्यावलोकन गरी पर्यटकहरुले भरपुर आनन्द प्राप्त गर्न सक्दछन्। यसैगरी यहाँ रहेका तीनवटा साना पोखरीहरुमा स्नान गर्ने अवसर पनि प्राप्त गर्दछन्। प्रवद्र्धनको अभावमा रहेको यस नयाँ पर्यटकीय गन्तव्य स्थलमा भ्रमण गर्ने पर्यटकहरुले याकराङ र जलविरे गाउँका गुरुङ्ग बस्तीहरुको कला तथा संस्कृतिको अवलोकन गरी थप मनोरञ्जन प्राप्त गर्न सक्दछन्। पहाडी क्षेत्रको यस अतुलनीय उपहार समक्ष सहज पहुँच बनाई प्रचार गर्न सके स्थानिय जनताले होमस्टे सञ्चालन गरी पर्यटनको प्रतिफल प्राप्त गर्न सक्छन। यस लामो झरना क्षेत्रलाई पार्कको रुपमा विकास गर्न आवश्यक छ।
