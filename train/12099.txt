मुन्नी कुमारी गुप्‍ता
सप्‍तरी, कन्चनपुर निवासी मुन्नी कुमारी गुप्‍ता समानुपातिक तर्फ नेपाली कांग्रेसका सभासद हुनुहुन्छ। 28 वर्षीया गुप्‍ता लामो समयदेखि नेपाली कांग्रेसको राजनीतिमा लागेर जेल समेत परिसकेका आफ्ना श्रीमान् रोशन कुमार गुप्‍ताबाट प्रभावित भएर 2056 सालदेखि राजनीतिमा सक्रिय हुनुभएको हो। नेपाली कांग्रेसका स्थानीय निकायमा सक्रिय रहँदै आएकी गुप्‍ता हाल सो पार्टीका महाधिवेशन प्रतिनिधि हुनुहुन्छ। मधेसी महिलाको हक-हित र पिछडिएका वर्गको अधिकारका लागि आफूले गरेको काम र पार्टीका काममा देखाएको लगनशीलताले आफूलाई संविधानसभामा पुर्‍याएको उहाँको आकलन छ। एक छोराकी आमा मुन्नी कुमारी गुप्‍ता विहार, भारतबाट राजनीतिशास्त्रमा स्नातक हुनुहुन्छ। राजनीति बाहेक उहाँ कृषि पेशामा संलग्न हुनुहुन्छ। समाजसेवामा रुचि राख्‍ने सभासद गुप्‍ता कुनै गैरसरकारी संस्थामा आवद्ध नभइकन नै विभिन्न सामाजिक कार्यमा सक्रिय रहँदै आउनुभएको छ। नयाँ संविधानले पिछडिएको वर्ग, त्यसमा पनि मधेसी महिलालाई न्याय दिनुपर्ने बताउने गुप्‍ताले संविधानसभामा मधेसी महिलाको हक-अधिकारका मुद्दाहरू र राज्यका सबै अंगमा पिछडिएको वर्ग तथा जातको समानुपातिक प्रतिनिधित्वको मुद्दा प्रमुखतासाथ उठाउने निश्चय गर्नुभएको छ। 

