

क्रिस्टियानो रोनाल्डो डस सान्तोस पोर्चुगलको राष्ट्रिय फुटबल टिम तथा युभेन्टसका अग्रपङ्क्तिका फुटबल खेलाडी हुन् । उनी पोर्चुगल राष्ट्रिय फुटबल टिमका कप्तान पनि हुन् । उनले सन 2008 मा पहिलो पटक फिफा बेलोन डी' ओर र फिफा विश्व वर्ष खेलाडीको उपाधि जित्न सफल भए। उनले चार पटक बेलन डि'ओर जितिसकेका छन्। उनी युरोपको उत्कृष्ट 5 लिग, युइएफए च्याम्पियन्स लिग र युइएफए युरोका सर्बाधिक गोलकर्ता हुन भने युइएफए च्याम्पियन्स लिगको एक सिजनमा सर्बाधिक गोल गरेको किर्तीमान पनि उनकै नाममा छ। उनी चारपटक युरोपियन गोल्डेन शू जित्ने पहिलो खेलाडी हुन्। सन 2015 मा आफ्नो खेल जीवनको 500 औँ गोल गरेका उनले क्लब र राष्ट्रिय टोलीबाट हालसम्म 600 भन्दा धेरै गोल गरिसकेका छन।
उनीलाई विश्व फुटबलका सबैभन्दा महान खेलाडीहरू मध्येका एक मानिन्छ । उनलाई सन 2015 मा पोर्चुगलको फुटबल संघद्वारा पोर्चुगलको इतिहासमा हालसम्मको सबैभन्दा महान खेलाडी घोषणा गरिएको थियो। रोनाल्डोले पोर्चुगल राष्ट्रिय फुटबल टोलीबाट सात प्रमुख प्रतियोगिताहरु खेल्दै देशलाई पहिलो प्रमुख अन्तराष्ट्रिय उपाधीको रुपमा युइएफए युरो 2016 जिताए। उनी पोर्चुगलको राष्ट्रिय फुटबल टोलीको सबैभन्दा धेरै खेल खेल्ने र सर्बाधिक गोल गर्ने खेलाडी हुन। उनलाई सन 2016 र 2017 मा इएसपिएन र फोर्ब्सले क्रमश: सबैभन्दा चर्चित र सबैभन्दा धेरै कमाउने खेलाडी घोषणा गरेका थिए ।
स्पोर्टिङ सिपिबाट क्लब खेल जीवन आरम्भ गरेका रोनाल्डोले आफ्नो उत्पादनशिल समय म्यानचेस्टर युनाइटेड र रियल म्याड्रिडमा दिएर लिग, च्याम्पियन्स लिग लगायत विभिन्न पुरस्कारहरू जितेका छन भने धेरै किर्तिमानहरू पनि बनाएका छन्। त्यस्तै पोर्चुगलको राष्ट्रिय टोलीबाट युरोकप जितेका रोनाल्डोको नाममा पोर्चुगल, युरोप, र विश्व फुटबलमा विभिन्न किर्तिमानहरू छन्।
रोनाल्डो म्यान्चेष्टरबाट रियल म्याड्रिडमा स्थानान्तरण हुँदा संसारकै सबैभन्दा महँगा खेलाडी बनेका थिए यद्यपी उनको यो किर्तिमान उनकै समकक्षी ग्यारेथ बेलले सन् 2013 मा तोडेका थिए । रोनाल्डोले आफ्नो युवा करियर एन्डोरिन्हा बाट आरम्भ गरेका थिए जहाँ उनले दुइ बर्ष बिताए । सन् 1997 मा उनले स्पोर्टिङ सिपीलाई रोज्नुअघि नेकियोनल क्लबका लागि पनि खेलेका थिए । सन् 2003 मा उनले आफ्नो उत्कृष्ट खेल शैलीले म्यानचेस्टर युनाइटेड का प्रशिक्षक सर एलेक्स फर्गुसनको ध्यान आकर्षण गरे, जसले उनलाई €15 मिलियनमा आफ्नो क्लबमा आबद्द गराए । सन् 2008, 2013, 2014, र 2016 मा फिफा बेलोन डी' ओर अवार्ड जितेका उनी सन् 2008, 2011, 2014 र 2015 का युरोपेली गोल्डेन बुट विजेता पनि हुन् । उनले सन् 2008 मा 4 मध्ये 3 पिएफए र एफडब्लुए ट्रफी जितेका थिए भने फिफा बर्षको उत्कृष्ट खेलाडी, फिफप्रो बर्ष खेलाडी, विश्व सकर बर्ष खेलाडी र ओन्ज डी'ओर जितेका थिए । उनी सन् 2009 फिफा पुस्काज अवार्डका प्रथम विजेता हुन जुन पुरस्कार बर्षको उत्कृष्ट गोल गर्ने खेलाडीलाई दिने गरिन्छ । उनले रियल म्याड्रिडका लागि एकै सिजनमा सर्वाधिक गोलको किर्तिमान कायम गरेका छन् । ला लिगाको सम्पूर्ण एक सिजनमा सबभन्दा छिटो 20 गोल गर्ने खेलाडी रोनाल्डो हुन् जुन कारनामा उनले सन् 2014-15 सिजनमा मात्र 11 खेलमा गरेका थिए । सेप्टेम्बर 2015 मा 30 बर्षको उमेरमा रोनाल्डोले आफ्नो करियरको 500 औँ गोल गरे । अन्तर्राष्ट्रिय स्तरमा सन् 2003 देखि पोर्चुगल राष्ट्रिय फुटबल टिमको सदस्य बनेका रोनाल्डोले हालसम्म राष्ट्रिय टोलीका लागि 78 गोल गरेका छन् । 4 युइएफए युरोपेली च्याम्पियनसिप र 3 फिफा विश्वकपको अनुभव सङ्गालेका रोनाल्डोले प्रत्येकमा कम्तिमा एक गोल गरेका छन् ।
रोनाल्डोको जन्म पोर्चुगलको फञ्चल, म्याडेइराको एक बस्ती सान्तो आन्तोनियोमा 5 फेब्रुअरी 1985 को दिन माता मारिया डोलोरेस डस सान्तोस अभेइरो र पिता होजे डिनिस अभेइरोका कान्छा सन्तानको रूपमा भएको थियो । क्रिस्टियानो रोनाल्डोका एक भाई ह्युगो र दुई दिदी एल्मा र लिलाना कातिया छन् । क्रिस्टियानो रोनाल्डोको नामको दोश्रो भाग रोनाल्डो पोर्चुगलमा अपेक्षाकृत दुर्लभ छ । उनको मातापिताले उनको यो नाम त्यतिबेलाका अमेरिकी राष्ट्रपति रोनाल्ड रेगनको नाममा राखेका थिए किनकी रोनाल्ड रेगन उनका बुवाका मनपर्ने अभिनेता थिए ।
रोनाल्डो स्कुलमा रहँदा अन्य विद्यार्थी सरह पढाईमा अब्ब‌ल थिए तर उनी आफ्ना शिक्षकलाई कुर्सीले हिर्काएर स्कुलबाट निष्कासित भएका थिए । व्यवसायिक खेलाडीका रूपमा स्थापित भइसकेपछी उक्त घटनाको बारेमा बोल्दै उनले भनेका थिए, उहाँले मलाई अनादर गर्नुभयो । 14 बर्षको उमेरमा उनले आफ्नी आमाको कुरा मानेर सम्पूर्ण ध्यान फुटबलमा केन्द्रित गर्ने वचन दिए ।
रोनाल्डो 16 वर्षको हुँदा उनको ड्रिबलिङ क्षमताबाट प्रभावित भएर स्पोर्टिङ सिपीका प्रशिक्षकले उनलाई युवा टिमबाट मुख्य टिममा बढुवा गरे। उनी एकै सिजनमा क्लबको 16 वर्ष मुनिको उमेर समूह, 17 वर्ष मुनिको उमेर समूह, 18 वर्ष मुनिको उमेर समूह, बी टिम र मुख्य टिमबाट खेल्ने पहिलो खेलाडी बने। सन 2002 अक्टोबर 7 मा उनले पोर्चुगलको प्रिमियर लिगाको पहिलो खेलमा दुई गोल गरे जुन खेलमा उनको टिम 3-0 ले विजयी भयो। स्पोर्टिङ र म्यानचेस्टर युनाइटेडबिच सन् 2003 अगस्टमा लिस्बनमा भएको खेलमा युनाइटेड 3-1 ले पराजित हुँदा युनाइटेडका खेलाडीहरू र प्रशिक्षक सर एलेक्स फर्गुसन रोनाल्डोको खेल कौशलबाट अत्याधिक प्रभावित भए। यही खेलले रोनाल्डोलाई युनाइटेडमा स्थानान्तरण गराउन मुख्य भूमिका खेल्यो। फर्गुसनले त्यतिबेला रोनाल्डोलाई आफूले जीवनमा भेटेका सर्वोत्कृष्ट युवा खेलाडीमध्ये एक भनेका थिए। रोनाल्डो स्पोर्टिङबाट बाहिरिएको एक दशक पछि सन् 2013 अप्रिलमा क्लबले उनलाई क्लबको 100,000औँ सदस्य बनाएर सम्मान गरेको छ।
सन 2003-04 को सिजन अगाडि म्यानचेस्टर युनाइटेडमा अनुबन्धित भएका रोनाल्डो क्लबमा खेल्ने पोर्चुगलको पहिलो खेलाडी बने। £12.24 मिलियनमा भित्र्याइएका उनी उक्त समयमा बेलायतको फुटबल इतिहासमा सर्वाधिक महङ्गा किशोर खेलाडी भएका थिए। उनले 28 नम्बरको जर्सीको माग गरेका थिए किनकी उनले यो नम्बर स्पोर्टिङमा लाउने गरेका थिए तर उनले 7 नम्बरको जर्सी पाए जुन नम्बर क्लबका प्रभावशाली खेलाडीहरू जस्तै जर्ज बेस्ट, इरिक क्यान्टोना, डेभिड बेक्ह्याम आदिले लाउने गर्थे। यसले उनलाई थप उत्साहित बनायो, र उनले 3 वर्षभित्र विश्वको सर्वश्रेष्ठ खेलाडी मध्ये एक बन्ने लक्ष्य राखे। रोनाल्डोको खेल जीवनलाई उचाईमा पुर्‍याउन म्यानचेस्टर युनाइटेडका प्रशिक्षक सर एलेक्स फर्गुसनको महत्वपुर्ण भूमिका रह्यो। रोनाल्डोले भनेका छन, फुटबल खेलमा फर्गुसन मेरा पिता हुन, मेरो जीवनको एक अति नै महत्वपुर्ण र प्रभावशाली व्यक्ति हुन्। 
विगतमा विभिन्न खेलाडीहरूलाई 'नयाँ जर्ज बेस्ट' भनेर भनियो, तर त्यसो भनेर मेरो प्रशंसा गरेको जस्तो मलाई पहिलो पटक लाग्दैछ । 18 वर्षे रोनाल्डोको बारेमा पूर्व म्यानचेस्टर युनाइटेड खेलाडी जर्ज बेस्ट ।
सन 2003 अगस्त 16 मा रोनाल्डोले युनाइटेडको लागि पहिलो खेल खेले। बोल्टोन वान्डरर्स विरुद्ध युनाइटेड 4-0 ले विजयी भएको प्रिमियर लिगको खेलको 60औँ मिनेटमा रोनाल्डो मैदान प्रवेश गर्दा सबै दर्शकले उभिएर स्वागत गरेका थिए। उक्त खेलमा रोनाल्डोको प्रदर्शनलाई पूर्व म्यानचेस्टर युनाइटेड खेलाडी जर्ज बेस्टले सबैभन्दा आकर्षक पहिलो खेल भनेका थिए । युनाइटेडको लागि रोनाल्डोले पहिलो गोल सोही नोभेम्बर 1 मा फ्री किक मार्फत गरे, उक्त खेलमा पोर्टस्माउथ 3-0 ले पराजित भयो। उक्त सिजन लिगमा रोनाल्डोले थप तीन गोल गरे। उक्त सिजन लिगको अन्तिम दिन एस्टन भिल्लाविरुद्ध उनले एक गोल गर्नुका साथै पहिलो पटक रातो कार्ड पनि पाए। एफए कपमा मिलवाल एफसी विरुद्ध 3-0 को जितमा पहिलो गोल गरेका रोनाल्डोले युनाइटेडमा पहिलो उपाधि जित्दै आफ्नो पहिलो सिजन बिताए।
सन् 2004-05 को सिजनमा उत्कृष्ट खेल पस्किदै उनले आफ्नो विकासक्रम जारी राखे।  विङ्गबाट खेलेर अत्याधिक गोल नगरे पनि उनले सन् 2005-06 को सिजनमा तीन खेलमा दुई/दुई गोल गरे।  सन् 2005 अक्टोबर 29 मा उनले प्रिमियर लिगमा युनाइटेडको 1000औँ गोल गरे तर उक्त खेलमा युनाइटेड पराजित भयो। सोही सिजनको मध्यतिर उनले क्लबसँगको अनुबन्ध दुई वर्ष थपेर सन् 2010 सम्म पुर्‍याए। सन् 2005-06 को लिग कप फाइनलमा गोल गर्दै उनले युनाइटेडको लागि दोस्रो उपाधि जिते।
सन 2006 को विश्वकप फुटबलमा रोनाल्डोको कारणले क्लबका अर्का खेलाडी वाइने रोनीलाई रातो कार्ड दिइएको आरोप लागेपछि, युनाइटेडले आफूलाई बचाऊ नगरेको भन्दै उनले अर्को क्लबमा स्थानान्तरण गरिदिन माग गरे। तर उनको क्लबले यसलाई अस्वीकार गर्यो। सोही घटनाको कारणले युनाइटेड र रोनीका समर्थकहरूले रोनाल्डोलाई सन् 2006-07 सिजनभर गिज्याए पनि यो सिजनले उनलाई एक उत्कृष्ट खेलाडीको रुपमा उदय गरायो। उनले सो सिजनमा 20-गोलको सीमा पार गरे भने पहिलो पटक प्रिमियर लिगको उपाधि जित्न सफल भए। नोभेम्बरमा उनलाई खेलमा प्रतिस्थापन गरिदाँ विपक्षी ब्ल्याकबर्न रोवर्स एफसीका समर्थकहरूले उभिएर सम्मान गरेका थिए। डिसेम्वरमा उनले लगातार तीन खेलमा दुई/दुई गोल गरेका थिए। नोभेम्बर र डिसेम्बरमा उनी प्रिमियर लिगको उत्कृष्ट खेलाडी हुदैँ उनी यसरी लगातार दुई महिनाभित्र उत्कृष्ट हुने प्रिमियर लिग इतिहासकै तेस्रो खेलाडी भएका थिए।
सन् 2006-07 को सिजनमा युइएफए च्याम्पियन्स लिगको उत्कृष्ट आठको खेलमा रोमा क्लब विरुद्ध युनाइटेडले 7-1 को जित निकाल्दा रोनाल्डोले दुई गोल गर्दै च्याम्पियन्स लिगमा गोलको खाता खोले। सन् 2007 मे 5 को म्यानचेस्टर डर्बीमा एक गोल गर्दै उनले युनाइटेडको लागि गोल सङ्ख्या 50 पुर्‍याए। सोही सिजन युनाइटेडले चार वर्ष पछि फेरि लिगको उपाधि जित्यो। उत्कृष्ट प्रदर्शनको कारणले रोनाल्डोले पिएफए, व्यवसायिक फुटबल खेलाडी सङ्गठन) वर्ष खेलाडी, पिएफए फ्यान वर्ष खेलाडी, पिएफए युवा वर्ष खेलाडी तथा एफडब्लुए, फुटबल पत्रकार सङ्गठन) वर्ष खेलाडीको उपाधि जिते । यी चार उपाधि एकैसाथ जित्ने उनी पहिलो खेलाडी बने। क्लबले उनको तलब बढाएर £120,000 प्रतिहप्ता पुर्‍यायो भने उनले पाँच वर्षको लागि अनुबन्ध बढाउन सहमति जनाए।
सन् 2007-08 को सिजनमा उनले 42 गोल गरे, यो उनले म्यानचेस्टर युनाइटेडका लागि एक सिजनमा गरेको सबैभन्दा धेरै गोल हो। बेलोन डी' ओर 2007 मा उप-विजेता घोषित भए, जसमा काका विजेता भएका थिए। साथै फिफा वर्ष खेलाडीमा काका र मेस्सी पछि तेस्रो भएका थिए। सन् 2008 जनवरी 12 मा उनले युनाइटेडको लागि पहिलो ह्याट्रिक गरे, उक्त खेलमा न्युक्यासल युनाइटेडलाई 6-0 गोलअन्तरले पराजित गर्दै म्यानचेस्टर युनाइटेड शीर्ष स्थानमा उक्लियो। मार्च 19 मा उनले पहिलो पटक म्यानचेस्टर युनाइटेडको कप्तानी गर्दै बोल्टोन विरुद्ध दुई गोल गरे। बोल्टोन विरुद्धको दोस्रो गोल उक्त सिजनमा रोनाल्डोको 33औँ गोल थियो, यससँगै मध्यपङ्तिमा खेल्ने रोनाल्डोले सन् 1967-68 को सिजनमा जर्ज बेस्टले राखेको 32 गोलको क्लब किर्तिमान तोडेका थिए। मे 11 मा विगान विरुद्ध पेनाल्टीबाट निर्णायक गोल गर्दै उनले युनाइटेडलाई अर्को प्रिमियर लिग उपाधि जिताए। लिगमा 31 गोल गरेका कारण उनले प्रिमियर लिग गोल्डेन बुट जिते भने युरोपेली गोल्डेन शू जित्ने पहिलो विङ्गर बने। 
सन 2007-08 को सिजनमा युनाइटेडले युइएफए च्याम्पियन्स लिगको उपाधि जित्दा रोनाल्डोको भूमिका महत्वपुर्ण रह्यो। च्याम्पियन्स लिगको उक्त सिजनमा सर्वाधिक गोल गरेका रोनाल्डोले युइएफए वर्ष खेलाडी भए उनले लगातार दोस्रो वर्ष पिएफए वर्ष खेलाडी तथा एफडब्लुए वर्ष खेलाडीको उपाधि पनि जिते।
सन 2008-09 को सिजन युनाइटेडमा उनको अन्तिम सिजन रह्यो। सन 2008 नोवेम्बर 15 मा स्टोक सिटी विरुद्ध गोल गर्दै युनाइटेडका लागि आफ्नो गोल सङ्ख्या 100 पुर्याए। यस सँगै उनले एकै सिजनमा प्रिमियर लिगका सबै 19 विपक्षी विरुद्ध गोल गरे। 2008 मा युनाइटेडले क्लब विश्वकप जित्दा रोनाल्डोको योगदान महत्वपुर्ण रह्यो। प्रतियोगितामा उनले सिल्भर बल जिते। उनले सन 2008 को बेलोन डी' ओर जितेर जर्ज बेष्ट पछि सो पुरस्कार जित्ने पहिलो युनाइटेड पहिलो खेलाडी बने। सोही वर्ष उनी फिफा वर्ष खेलाडी घोषित भए, प्रिमियर लिग खेलाडीले यो पुरस्कार पाएको यो पहिलो अवसर थियो। 2008-09 को सिजन उनको प्रेरणामा युनाइटेड युइएफए च्याम्पियन्स लिगको फाइनलमा पुग्यो तर बार्सिलोनासँग पराजित भएर उप-विजेता बन्यो।  पोर्तो क्लब विरुद्धको दोस्रो खेलमा उनले 40 यार्डबाट गरेको गोलले वर्षको सर्वोत्कृष्ट गोलको रुपमा फिफा पुस्कास अवार्ड जित्यो। युनाइटेडले लिग कप र लगातार तेस्रो प्रिमियर लिग उपाधि जित्दा रोनाल्डोले सो क्लबबाट नौ उपाधिहरू जिते। म्यानचेस्टर युनाइटेडका लागि रोनाल्डोले अन्तिम गोल 2009 मे 10 मा म्यानचेस्टर डर्बीमा फ्री किकमार्फत गरे।
" म भित्र रोनाल्डोको प्रशंसा बाहेक केहि छैनI उ संसारकै सर्वोत्कृष्ट खेलाडी हो भन्न कुनै गाह्रो छैन। विपक्षीलाई उसले गोल गर्ने त्राश अकल्पनीय हुन्छ। उसको तथ्याङ्क अविश्वसनिय छन: गोल, गोलको प्रयास, पेनाल्टी बक्समा उपस्थिति, हेडर। उ सँग सबै कौशल छन्। अति नै प्रभावशाली।"
सन 2009 मा £80 मिलियन को किर्तिमानी स्थानान्तरण रकम तिरेर रियल म्याड्रिडले रोनाल्डोलाई क्लबमा भित्र्यायो। उनलाई क्लबको रंगशालामा स्वागत गर्न करीब 80,000 समर्थक भेला भए, यसले 25 वर्ष अगाडि म्याराडोनालाई नेपोली क्लबमा करीब 75,000 ले स्वागत गरेर राखेको रेकर्ड तोडियो। उक्त समयमा क्लबका कप्तान राउलले 7 नम्बरको जर्सी लाईरहेको हुनाले उनलाई 9 नम्बरको जर्सी दिइयो।
2009-10 को सिजन अन्तर्गत सन 2009 अगस्त 29 मा रियल म्याड्रिडको लागि पहिलो खेल खेल्दा रोनाल्डोले पेनाल्टीबाट गोल गरे र उक्त खेल म्याड्रिडले 3-2 ले जित्यो। आफ्ना पहिला चार खेलमा गोल गरेर उनी रियल म्याड्रिडको सो किसिमको पहिलो खेलाडी बने। युइएफए च्याम्पियन्स लिगमा म्याड्रिडको लागि उनका पहिला दुई गोल फ्री किक मार्फत ज्युरिच क्लब विरुद्ध बर्सिए। सन 2009 को बेलोन डी' ओर र फिफा वर्ष खेलाडीमा उनी उप-विजेता बने भने उनका प्रतिष्पर्धी मेस्सीले दुबै पुरस्कार जिते। स्पेनको लिगको आफ्नो पहिलो सिजन रोनाल्डोले एक ह्याट्रिक  सहित 33 गोल गरे, तर म्याड्रिडले कुनै उपाधि जित्न सकेन।
राउलले क्लब छाडेपछि 2010-11 को सिजनदेखि रोनाल्डोले 7 नम्बरको जर्सी लाएर खेल्न थाले। 2010 अक्टोवर 23 मा उनले जीवनमै पहिलोपल्ट एक खेलमा चार गोल गर्दै रेसिङ् स्यान्टान्डर विरुद्ध म्याड्रिडलाई 6-1 को जित दिलाए।  उनले सोही सिजन एथ्लेटिक बिल्बाओ, लेभान्टे, भिल्लार्रियाल र मालागा विरुद्ध ह्यट्रिक गरे। 
2011 अप्रिलमा भएका चार एल क्लासिको खेलमा उनले दुई गोल गर्दै आफ्नो गोल सङ्ख्या 42 पुर्याए र आफूले एक सिजनमा गरेको जम्मा गोलको बराबरी गरे। युइएफए च्याम्पियन्स लिगको सेमिफाइनलबाट म्याड्रिड बाहिरिए पनि कोपा डेल रेको फाइनलमा रोनाल्डोले विजयी गोल गर्दै स्पेनमा पहिलो उपाधि जिते। त्यसको दुई हप्ता भित्र रोनाल्डोले सेभिल्ला विरुद्ध चार गोल, गेटाफे विरुद्ध ह्यट्रिक, र भिल्लार्रियाल विरुद्ध फ्री किकमार्फत दुई गोल गर्दै सिजनमा आफ्नो लिग गोलसङ्ख्या 38 पुर्याए, यो टेल्मो जार्रा र ह्युगो स्यान्चेजको लिग किर्तिमानको बराबरी थियो। सिजनको अन्तिम खेलमा अल्मेरिया विरुद्ध दुई गोल गर्दै उनी ला लिगाको एक सिजनमा 40 गोल गर्ने पहिलो खेलाडी बने। स्पेनको पिचीची अवार्ड सँगै उनले युरोपियन गोल्डेन शू जिते र दुई फरक लिगबाट सो उपाधि जित्ने पहिलो खेलाडी बने। उक्त सिजन रोनाल्डोले सबै प्रतियागिताहरूमा जम्मा 53 गोल गरे।
सन 2011-12 को सिजनमा उनले सबै प्रतियागिताहरूमा जम्मा 60 गोल गरे। रियल म्याड्रिडको लागि 100 औँ गोल उनले सुपरकोपा डे स्पेनको खेलमा बार्सिलोना विरुद्ध क्याम्प नउमा गरे। सन 2011 मा उनी पुन: फिफा बेलोन डी' ओरमा उप-विजेता बने। पाँच क्लबहरू विरुद्ध ह्याट्रिक गर्दै रोनाल्डोले म्याड्रिडलाई लिगको आधा खेल सकिदा शीर्ष स्थानमा पुर्याए। सो सिजन रियल म्याड्रिडले किर्तिमानी 100 अंक सहित लिग जित्यो। रोनाल्डोले 92 लिग खेलबाट 100 गोल गर्दै सन 2012 मार्च 24 मा क्लबको लागि नयाँ किर्तिमान राख्दा पुस्कासको पुरानो रेकर्ड तोडियो। रोनाल्डोले सो सिजनमा 46 गोल गरे। साथै, एकै सिजनमा लिगका सबै 19 विपक्षी टिम विरुद्ध गोल गर्ने पहिलो खेलाडी बने।
2012-13 को सिजनको सुरुवातमा म्याड्रिडले सुपरकोपा डे स्पेन जित्यो। साथै बार्सिलोना विरुद्ध सुपर कपमा रोनाल्डोले 2 गोल गर्दा म्याड्रिडले उपाधि चुम्यो उनले च्याम्पियन्स लिगमा पहिलो ह्याट्रिक अज्याक्स विरुद्ध गरे जुन खेल म्याड्रिडले 4-1 ले जित्यो। चार दिन पछि उनी एल क्लासिकोमा 2-2 को बराबरी हुँदा दुबै गोल गरेर लगातार छ एल क्लासिकोमा गोल गर्ने पहिलो खेलाडी बने। सन 2012 को फिफा बेलोन डी' ओरमा पनि रोनाल्डो दोस्रो भए।
2012-13 सिजन अन्तर्गत सन 2013 जनवरी 6 मा रोनाल्डोले पहिलो पटक रियल म्याड्रिडको कप्तानी गरे। उक्त खेलमा दुई गोल गरेर 10 खेलाडीमा सीमित म्याड्रिडलाई रियल सोसियोड्याड विरुद्ध 4-3 को जित दिलाए। उनले क्लब जीवनको 500 औँ खेल बार्सिलोना विरुद्ध खेल्दा एल क्लासिकोमा म्याड्रिडको कप्तानी गर्ने 60 वर्षमा पहिलो गैर-स्पेनी खेलाडी बने। त्यसको तीन दिन अघि गेटाफे विरुद्ध ह्याट्रिक गरेर उनले आफ्नो क्लब गोल 300 पुर्याएका थिए। मे 8 मा मालागा विरुद्ध उनले रियल म्याड्रिडको लागि 200 औँ गोल गरे। रोनाल्डोले उत्कृष्ट प्रदर्शन गरे पनि म्याड्रिड कोपा डेल रेको फाइनल र लगातार तेस्रोपटक च्याम्पियन्स लिगको सेमिफाइनलमा पराजित भयो भने लिगको उप-विजेतामा सिमित भयो।उद्दरण त्रुटी: The opening tag is malformed or has a bad name  तर रोनाल्डो भने क्याम्प नउमा लगातार छ खेलमा गोल गर्ने खेलाडी बने, 12 गोलका साथ दोस्रोपटक च्याम्पियन्स लिगको सर्वाधिक गोलकर्ता बने, भने उक्त सिजनमा सबै प्रतियोगितामा गरेर जम्मा गोल सङ्ख्या 55 पुर्याए।
2013-14 को सिजनको सुरुवातमा क्लबसँगको आफ्नो अनुबन्ध परिमार्जन तथा थप गरेर 2018 सम्म पुर्याउदा उनी सर्वाधिक कमाउने फुटबल खेलाडी बने। सन 2013 मा रोनाल्डोले 59 खेलबाट 69 गोल गरे। सन 2013 को अन्त्यतिर रोनाल्डोले 22 खेलबाट 32 गोल गरे जसमा 5 ह्याट्रिक रहेका थिए। सो वर्ष उनी फिफा बेलोन डी' ओर विजेता बन्न सफल भए। 
रियल म्याड्रिडले आफ्नो दशौँ युरोपियन कप जित्दा रोनाल्डोको भूमिका उल्लेखनिय रह्यो।  साल्के, डर्टमण्ड, बायर्न म्युनिख जस्ता क्लबसँग उत्कृष्ट प्रदर्शन गरेका उनले फाइनलमा एत्लेटिको म्याड्रिडविरुद्ध 4-1 को जितमा पेनाल्टीबाट गोल गरेपछि युरोपियन कपको फाइनलमा दुई विजयी टिमबाट गोल गर्ने पहिलो खेलाडी बने। उक्त फाइनलमा रोनाल्डो डाक्टरको सल्लाह विरुद्ध गएर खेलेका थिए, र यस बारेमा उनले भनेका थिए: “जीवनमा त्याग नगरी जित असम्भव छ, त्यसैले जोखिम उठाउनै पर्छ।” 17 गोल गरेर तेस्रोपल्ट च्याम्पियन्स लिगको सर्वाधिक गोलकर्ता बनेका रोनाल्डो, युइएफए वर्ष खेलाडी पनि बन्न सफल भए।
कोपा डेल रेको सेमिफाइनलमा एत्लेटिको म्याड्रिडविरुद्ध 2 गोल गरेका उनी फाइनल भने चोटका कारण खेल्न पाएनन, जसमा रियल बार्सिलोना विरुद्ध 2-1 ले विजयी भयो। सेमिफाइनलमा एत्लेटिको म्याड्रिडविरुद्धको पहिलो गोल गरेपछि उनी खेलको 90 मिनेटको हरेक मिनेटमा गोल गर्ने पहिलो खेलाडी बने। उद्दरण त्रुटी: The opening tag is malformed or has a bad name ला लिगामा तेस्रो भए पनि रोनाल्डोले 31 गोल गरेर पिचीची अवार्ड र युरोपियन गोल्डेन शू जिते। जनवरी 6 मा सेल्टा भिगो विरुद्ध 2 गोल गर्दा उनले 653 खेलबाट क्लब र देशको लागि 400 औँ गोल गरे। भ्यालेन्सिया विरुद्ध मे 4 मा पछाडी फर्केर हानेको गोल उनको सो सिजनको 50 औँ गोल थियो जुन गोललाई ला लिगाले वर्षको उत्कृष्ट गोलको दर्जा दियो भने रोनाल्डोलाई ला लिगा वर्ष खेलाडीको अवार्ड प्रदान गरियो। सन 2014-15 को सिजनमा रोनाल्डोले 61 गोल गर्दै नया व्यक्तिगत किर्तिमान राखे। डिसेम्बर 6 मा ला लिगाको 23 औँ ह्याट्रिक गर्दा रोनाल्डो ला लिगामा सबैभन्दा छिट्टो ला लिगामा 200 गोल गर्ने खेलाडी बने। 2014 को फिफा क्लब विश्वकप जितेपछि,  रोनाल्डोले लगातार दोस्रो पटक फिफा बेलोन डी' ओर विजेता बन्दै तीन पटक सो अवार्ड जित्ने सिमित खेलाडीमा पर्न सफल भए।
2014-15 सिजनको शितकालिन विश्रामपछि रियल र रोनाल्डो दुबैको स्तर खस्कियो। सन 2015 को पहिलो खेलमा रोनाल्डोले सुरुवाती गोल गरेपनि म्याड्रिड भ्यालेन्सियासँग 2-1 ले पराजित भई 22 खेलको विजयी यात्रा टुङ्गियो। रियल म्याड्रिडले सो सिजन ला लिगामा दोस्रो स्थानमा चित्त बुझायो भने च्याम्पियन्स लिगमा सेमिफाइनलबाट बाहिरियो। च्याम्पियन्स लिगमा टिमलाई सेमिफाइनलमा पुर्याउन रोनाल्डोले उत्कृष्ट खेल खेले।  च्याम्पियन्स लिगमा 10 गोल गरेका उनी लगातार तेस्रो र समग्रमा चौथो पटक सर्वाधिक गोलकर्ता भए।
ला लिगामा रियल म्याड्रिड दोस्रो भयो तर रोनाल्डोको गोलको बर्षा जारी रह्यो। अप्रिल 5 मा ग्रानाडा विरुद्ध उनले जीवनमा पहिलो पटक एक खेलमा 5 गोल गरे। तीन दिन पछि उनले म्याड्रिड क्लबको लागि 300 औँ गोल रायो भाल्लेकानो विरुद्ध गरे। सेभिल्ला, इस्प्यानोल र ग्रानाडा विरुद्ध ह्याट्रिक गरेर उनले रियलमा आफ्नो ह्याट्रिक 31 पुर्याए। रियल म्याड्रिड क्लबमा 28 ह्याट्रिकका साथ अल्फेडो डि स्टेफ्यानो सर्वाधिक ह्याट्रिककर्ता थिए। उक्त सिजनमा रोनाल्डोले 48 लिग गोल गरे। पिचीची अवार्डको साथमा उनले युरोपियन गोल्डेन शू किर्तिमानी चौथोपल्ट जिते।
रियल म्याड्रिडमा रोनाल्डोको सातौँ सिजन को सुरुवातमा उनी लिगमा र सबै प्रतियोगितामा क्लबको तर्फबाट सर्वाधिक गोलकर्ता बने। 2015 सेप्टेम्बर 12 मा इस्प्यानोल विरुद्ध 5 गोल गरेर उनले ला लिगामा आफ्नो गोल सङ्ख्या 230 पुर्याए र राउललाई उछिने। अक्टोवर 17 मा लेभान्टे विरुद्ध 1 गोल गरेर सबै प्रतियोगिताहरूमा आफ्नो गोल सङ्ख्या 324 पुर्याए र यस किर्तिमानमा पनि राउललाई उछिने। }} युइएफए च्याम्पियन्स लिगमा साख्तर डोनेस्क विरुद्ध ह्याट्रिक गर्दै उनी सो प्रतियोगिताको इतिहासमा सर्वाधिक गोलकर्ता पनि बने। सेप्टेम्वर 30 मा माल्मो क्लबसँगको खेलमा 2 गोल गर्दा उनले क्लब र देशको लागि 500 गोल गरेर एउटा कोशेढुङ्गो पार गरे। माल्मो क्लबसँगको अर्को खेलमा 4 गोलसहित युइएफए च्याम्पियन्स लिगको समूह चरणमा 11 गोल गरेर उनी समूह चरणमा दोहोरो अंकको गोल गर्ने पहिलो खेलाडी बन्न सफल भए। सन 2015 को फिफा बेलोन डी' ओरमा रोनाल्डो दोस्रो भए। 
सन 2016 मार्च 5 मा सेल्टा भिगो विरुद्ध चार गोल गरेर उनले ला लिगामा आफ्नो गोल सङ्ख्या 252 पुर्याए, यसरी प्रतियोगिताको इतिहासमा जार्रालाई उछिन्दै उनी दोस्रो सर्वाधिक गोलकर्ता बन्न सफल भए। अप्रिल 2 मा 10 खेलाडीमा सिमित रियललाई एल क्लासिकोमा 2-1 को जित दिलाउन निर्णायक गोल गरेका रोनाल्डोले, वुल्फ्सबर्ग क्लबसँगको खेलमा ह्याट्रिक गर्दै पहिलो खेलमा 2-0 को हार उल्टाएर समग्रमा 3-2 को जित सहित रियल म्याड्रिडलाई च्याम्पियन्स लिगको सेमिफाइनलमा पुर्याए। च्याम्पियन्स लिग उक्त सिजन 16 गोल गर्दै उनी लगातार चौथो र समग्रमा पाँचौपल्ट सर्वाधिक गोलकर्ता बने। 2016 को च्याम्पियन्स लिग फाइनल पुन: एत्लेटिको म्याड्रिडविरुद्ध भयो। 120 मिनेटसम्मको खेल 1-1 को बराबरी भएपछि पेनाल्टी सुटआउटमा उनले निर्णायक गोल गरे। यो रियल म्याड्रिडको 11 औँ युरोपियन कप र रोनाल्डोको तेस्रो च्याम्पियन्स लिग उपाधि थियो। यो सँगै रोनाल्डोले लगातार छैठौँ सिजन 50 गोलभन्दा धेरै गरे। उनलाई सो सिजनको युइएफए वर्ष खेलाडीको पुरस्कार दिइयो।
2016 नोवेम्बर 6 मा उनले क्लबसँगको अनुबन्ध सन 2021 सम्म बढाउन सहमति जनाए। नोवेम्बर 19 मा एत्लेटिको म्याड्रिडसँगको खेलमा ह्यट्रिक गर्दा उनि म्याड्रिड डर्बीमा सर्वाधिक गोल गर्ने खेलाडी बने। 2016 डिसेम्बर 15 मा क्लब वर्ल्डकपको सेमिफाइनल खेलमा क्लब अमेरिका विरुद्धको गोल उनको 500 औँ क्लब गोल थियो। क्लब वर्ल्डकपको फाइनलमा उनले जापानको कासिमा एन्ट्लर्स क्लबसँगको खेलमा ह्याट्रिक गरे। प्रतियोगितामा सर्वाधिक 4 गोल गरेका उनी सो प्रतियोगिताको सर्वोत्कृष्ट खेलाडी चुनिए। सन 2016 को बेलोन डी' ओर विजेता बनेका रोनाल्डोले फिफा वर्ष खेलाडी 2016 को उपाधि पनि पाए, जसमा उनले आफ्नो देश पोर्चुगलबाट जितेको युरोकप 2016 ले पनि मुख्य भूमिका खेल्यो।
2017 जनवरी 27 मा भिल्लार्रियाललाई पराजित गर्ने क्रममा रोनाल्डोले पेनाल्टीबाट ला लिगामा 57 औँ गोल गरे र ह्युगो स्यान्चेजको किर्तिमान भङ्ग गर्दै नयाँ किर्तिमान बनाए। उक्त गोल ला लिगामा रियल म्याड्रिडको 5900 औँ गोल थियो र यो कोशेढुङ्गो पार गर्ने रियल म्याड्रिड ला लिगाको पहिलो क्लब भयो।रोनाल्डोले 2016 अप्रिल 12 मा च्याम्पियन्स लिगको क्वाटर-फाइनलमा बायर्न म्युनिख विरुद्ध पहिलो खेल मा 2 गोल र दोस्रो खेल मा 3 गोल गरे। यी गोलहरु सँगै उनी च्याम्पियन्स लिगमा 100 गोल गर्ने पहिले खेलाडी बने। 2017 मे 2 मा च्याम्पियन्स लिगकै सेमिफाइनल अन्तर्गतको पहिलो खेलमा एत्लेटिको म्याड्रिड अर्को ह्याट्रिक गर्दै उनी सो प्रतियोगिताको समुह चरण पछीका खेलमा 50 गोल गर्नै पहिलो खेलाडी भए। सोही मे 17 मा सेल्टा भिगो विरुद्धको लिग खेलमा 2 गोल गर्दा उनले युरोपमा पाँच प्रमुख लिगमा सबै भन्दा धेरै गोल गर्ने किर्तिमान आफ्नो नाममा पार्न सफल भए। सो सिजन रियल म्याड्रिडले ला लिगाको उपाधि जित्यो भने च्याम्पियन्स लिग जित्दै लगातार दुई सिजन नयाँ स्वरुपको च्याम्पियन्स लिग जित्ने पहिलो टोली बन्न सफल भयो। सो फाइनलमा जुभेन्टस विरुद्ध 2 गोल गरेका रोनाल्डो च्याम्पियन्स लिगको 3 फाइनलमा गोल गर्ने पहिलो खेलाडी बने भने उनले आफ्नो खेल जिवनमा 600 गोल पनि पुरा गरे। साथै, लगातार 5 औँ र समग्रमा 6 औँ पटक च्याम्पियन्स लिग सिजनको सर्बाधिक गोलकर्ता भए। यो रियल म्याड्रिडको चार बर्षमा तेस्रो च्याम्पियन्स लिग र समग्रमा बाह्रौ युरोपियन उपाधि थियो।
पोर्चुगलको राष्ट्रिय फुटबल टिमको युवा समुहबाट रोनाल्डोले सन 2001 मा आफ्नो खेल जीवन सुरुवात गरे। उनले 15 वर्ष मुनिको उमेर समुह, 17 वर्ष मुनिको उमेर समुह, 20 वर्ष मुनिको उमेर समुह, 21 वर्ष मुनिको उमेर समुह, र 23 वर्ष मुनिको उमेर समुहमा जम्मा 34 खेल खेलेर 18 गोल गरे। सन 2003 अगस्त 20 मा 18 वर्षको उमेरमा उनले आफ्नो राष्ट्रिय टोलीको लागि पहिलो खेल काजख्स्तान विरुद्ध खेले। उक्त खेल पोर्चुगलले 1-0 ले जित्यो।
उनले पोर्चुगलमै भएको युइएफए युरोकप 2004 को समुह चरणको खेलमा ग्रीस विरुद्ध राष्ट्रिय टोलीको लागि पहिलो गोल गरे तर पोर्चुगल 2-1 ले पराजित भयो। बेलायतसँगको क्वाटर फाइनलमा पेनाल्टी सुटआउटमा र नेदरल्याण्डसँगको सेमिफाइनलमा सुरुवाती गोल गरेर उनले टिमलाइ फाइनलमा पुर्याउन मद्दत गरे। तर फाइनल खेल पोर्चुगलले 0-1 ले ग्रीससँग हार्यो। प्रतियोगितामा 2 गोल र 2 गोल सहायता प्रदान गरेका उनी टिम अफ द टुर्नामेन्टमा छानिए।सन 2006 को विश्वकप छनौटको युरोपियन खेलमा सात गोल सहित उनी दोस्रो सर्वाधिक गोलकर्ता भए। 2006 को विश्वकपमा उनले आफ्नो पहिलो विश्वकप गोल इरानसँगको समुह चरणको खेलमा पेनाल्टीमार्फत गरे। बेलायतसँगको क्वाटर फाइनलमा पोर्चुगलका रक्षकलाई कुल्चेपछि वायन रुनीलाई रातो कार्ड दिइयो, तर रोनाल्डो माथि रेफ्रीलाई उक्साएको आरोप लाग्यो। सेमिफाइनलमा रोनाल्डोको टोली फ्रान्ससँग 1-0 ले पराजित भयो।
आफ्नो 22 औँ जन्मदिनको भोलिपल्ट सन 2007 फेब्रुअरी 6 मा ब्राजिलसँगको मैत्रीपुर्ण खेलमा रोनाल्डोले पहिलोपल्ट पोर्चुगलको कप्तानी गरे। युइएफए युरोकप 2008 को पुर्वसंध्यामा रोनाल्डोलाइ राष्ट्रिय टोलीमा पहिलोपटक 7 नम्बरको जर्सी दिइयो। छनौट चरणमा 8 गोल गरेका उनले प्रतियोगितामा भने 1 गोल मात्र गर्नसके। 
2008 जुलाईमा उनी पोर्चुगलका स्थायी कप्तान बने। 2010 को विश्वकप छनौट खेलमा रोनाल्डोले गोल गर्न सकेनन। विश्वकपको समुह चरणको सबै खेलमा उनी सर्वोत्कृष्ट खेलाडी चुनिए। उक्त प्रतियोगितामा उनले एक गोल मात्र गरे।
युइएफए युरोकप 2012 को छनौट चरणमा 7 गोल गर्दै रोनाल्डोले टिमलाई प्रतियोगितामा सामेल गराए। उनको प्रेरणामा पोर्चुगलले सेमिफाइनलसम्मको यात्रा तय गर्यो। तीन गोल सहित संयुक्त रुपमा प्रतियोगिताको सर्वाधिक गोलकर्ता बनेका उनी टिम अफ द टुर्नामेन्टमा परे।
सन 2014 को विश्वकप छनौटको खेलहरूमा उनले आठ गोल गरे। 2012 अक्टोवर 17 को नर्दन आयरल्याण्डसँगको खेल उनको 100 औँ अन्तर्राष्ट्रिय खेल थियो। 2013 सेप्टेम्वर 6 मा नर्दन आयरल्याण्डविरुद्ध नै उनले आफ्नो पहिलो अन्तर्राष्ट्रिय ह्याट्रिक गरे। पोर्चुगल सोझै छनौट हुन नसके पछि स्विडेनसँगको प्ले-अफमा उनले टिमको तर्फबाट सबै चार गोल गरेर विश्वकपमा स्थान सुरक्षित गराए। रोनाल्डोले 2014 मार्च 5 को क्यामरूनसँगको खेलमा विजयी हुने क्रममा दुई गोल गरेर पोर्चुगल राष्ट्रिय टोलीको सर्वाधिक गोलकर्ता बने।
सन 2014 को विश्वकपमा पोर्चुगलको सम्पुर्ण आशा रोनाल्डोमाथि केन्द्रित थियो। फलस्वरुप, तिघ्रामा समस्या भएपनि उनले आफ्नो खेल जीवन नै धरापमा राखेर प्रतियोगितामा भाग लिए। प्रतियोगितामा एक गोल गरेर उनले आफ्नो अन्तर्राष्ट्रिय गोल 50 पुर्याए भने पोर्चुगलबाट विश्वकपको तीन संस्करणमा गोल गर्ने पहिलो खेलाडी बने। गोलअन्तरका आधारमा पोर्चुगल समुह चरणबाटै बाहिरियो।
युइएफए युरोकप 2016 को छनौट चरणमा रोनाल्डोले 6 गोल गरे। यसरी, 23 गोलका साथ उनी 2014 नोवेम्बर 14 मा युइएफए युरोको सर्वाधिक गोलकर्ता बन्न सफल भए। युरो 2016 का सुरुवाती दुई खेलमा आइसल्याण्ड र अस्ट्रियासँग पोर्चुगल बराबरीमा रोकिदा रोनाल्डोले गोलपोष्टमा गरेका 20 प्रहारहरूबाट एक गोल पनि हुन सकेन। अस्ट्रियासँगको खेल रोनाल्डोको 128 औँ अन्तर्राष्ट्रिय खेल थियो र उनी लुइस फिगोलाई पछि पार्दै पोर्चुगलका लागि सबैभन्दा धेरै अन्तर्राष्ट्रिय खेल खेल्ने खेलाडी बने। समुहचरणको अन्तिम खेलमा दुई गोल र एक सहयोग सँगै उनी पोर्चुगललाई अघिल्लो चरणमा पुर्याउन सफल भए। यो सँगै उनी युरोको चार संस्करणमा गोल गर्ने पहिलो खेलाडी बने सो प्रतियोगितामा किर्तिमानी 17 खेल पनि खेले। 
पोर्चुगलले उत्कृष्ट 16 मा क्रोएसियालाई अतिरिक्त समयमा र उत्कृष्ट 8 मा पोल्याण्डलाई पेनाल्टी सुटआउटमा हरायो। वेल्ससँग सेमिफाइनल खेल्दा उनी तीनवटा युरो सेमिफाइनल खेल्ने पहिलो खेलाडी बने। उक्त खेलमा उनले एक गोल र एक सहयोग गर्दै पोर्चुगललाई फाइनलमा पुर्याए। साथै, युरोमा नौ गोल गरेका मिचेल प्लाटिनीको रेकर्डको बराबरी पनि गरे। फाइनलमा विपक्षी फ्रान्सका खेलाडी ठोक्किन आए पछि रोनाल्डो घाइते भए। खेल्न अनेकौँ प्रयास गर्दा पनि असफल भए पछि उनी 25 औँ मिनेटमा खेलबाट बाहिरिए। खेलको अतिरिक्त समयमा एक गोल गर्दै पोर्चुगलले उपाधि जित्यो। टोलीको कप्तानको रुपमा उनले पोर्चुगलको पहिलो अन्तर्राष्ट्रिय उपाधिको कप उचाले। तीन गोल र तीन सहयोग सहित उनले प्रतियोगिताको सिल्भर बुट  पाए भने टिम अफ द टुर्नामेण्टमा तेस्रो पटक छानिए।
"म रोनाल्डोको प्रशंसा गर्छु। यदि मैले एउटा फुटबल टोली बनाउनु पर्यो भने उनी मेरो रोजाईमा पर्ने पहिलो खेलाडी हुनेछन्।"
सन 2018 को विश्वकप छनौटको एन्डोरा राष्ट्रिय फुटबल टिमसँगको खेलमा 2016 अक्टोबर 8 मा उनले चार गोल गरे। यो उनले राष्ट्रिय टोलीबाट एक खेलमा गरेको सबैभन्दा धेरै गोल हो। नोवेम्वर 13 मा ल्याट्भिया विरुद्ध 2 गोल गरेर उनले आफ्नो अन्तर्राष्ट्रिय गोल सङ्ख्या 68 पुर्याए र युरोपको चौथो सर्वाधिक अन्तर्राष्ट्रिय गोलकर्ता बन्न सफल भए। 2017 मार्च 28 मा आफ्नो गृह नगरमा उनले आफ्नो खेल जीवनको पहिलो व्यवसायिक खेल खेले। सो खेलमा गरेको एक गोल सँगै उनले आफ्नो अन्तर्राष्ट्रिय गोल संख्या 71 पुर्याए र युरोपको तेस्रो सर्वाधिक अन्तर्राष्ट्रिय गोलकर्ता बन्न सफल भए। सन 2017 को कन्फेडेरेसन्स कपमा समूह चरणका सबै तीन खेलमा रोनाल्डो म्यान अफ द म्याच चुनिए। न्यू जिल्याण्ड विरुद्धको समूह चरणको खेलमा पेनाल्टीबाट गोल गर्दै उनले 75 औँ अन्तर्राष्ट्रिय गरे र युरोपको सर्वाधिक अन्तर्राष्ट्रिय गोलकर्ताको सूचीमा दोस्रो स्थानमा उक्लिए। सो प्रतियोगितामा पोर्चुगल तेस्रो भयो।अगस्त 31 मा विश्वकप छनौट चरणको खेलमा फारो द्वीप विरुद्ध पोर्चुगलले 5-1 को जित निकाल्दा रोनाल्डोले ह्याट्रिक गरे। सो सँगै उनले पेलेलाई उछिन्दै सर्वाधिक अन्तर्राष्ट्रिय गोलकर्ताको सूचीमा 78 गोल सहित पाँचौ स्थानमा उक्लिन सफल भए। 
रोनाल्डोले हाल सम्म विभिन्न 24 उपाधिहरू जितेका छन जसमध्ये 1 अन्तर्राष्ट्रिय उपाधि रहेको छ। रोनाल्डोले 2016मा युरोकप जितेका थिए। उनले चार युइएफए च्याम्पियन लिग र दुई फिफा क्लब विश्व कप समेत जितेका छन जुन उपाधिहरू क्लब फुटबलका सर्वाधिक महत्वपूर्ण उपाधिहरू हुन्।

,2017
फोर्व्स पत्रिकाले रोनाल्डोलाई सन 2013-14 र 2014-15 मा सर्वाधिक कमाई गर्ने फुटबल खेलाडीको रुपमा सूचीकृत गरेको छ। सन 2015-16 मा उनी 880 लाख अमेरिकी डलर कमाएर फोर्व्स को सर्वाधिक कमाउने खेलाडीको एक नंबरमा पुग्ने पहिलो फुटबल खेलाडी बने। रोनाल्डो विश्वका सबैभन्दा धेरै बजारीकरण गर्न सकिने खेलाडी मध्ये एक मानिन्छन: स्पोर्ट्सप्रो ले उनलाई सन 2012 मा 5औँ र सन 2013 मा 8औँ मोष्ट मार्केटेबल खेलाडी घोषणा गरेको थियो। खेल बजार अनुसंधान कम्पनी "रेप्युकम" ले सन 2015 मा उनलाई सर्वाधिक बजारीकरण गर्न सकिने र सर्वाधिक परिचित फुटबल खेलाडी घोषणा गर्यो। साथै सन 2015 मा टाइम पत्रिकाले रोनाल्डोलाई विश्वका सर्वाधिक प्रभावशाली व्यक्तित्वहरूको सूची टाइम 100 मा समावेश गर्यो। सन 2016 मा ईएसपिएनले रोनाल्डोलाई विश्वको सबैभन्दा प्रख्यात खेलाडी घोषणा गर्यो। 
म्यान्चेस्टर युनाइटेडमा हुँदा देखि नै उनको चर्चा बढ्दै गयो, फलस्वरुप उनलाई खेल सामग्री उत्पादक, पेय पदार्थ, लुगा, वित्तीय सेवा, भिडियो गेम, इलेक्ट्रोनिक्स कम्पनी आदिले आकर्षक मूल्यमा प्रायोजन गरेका छन्। 
रोनाल्डो सामाजिक सञ्जालमा सर्वाधिक चर्चित खेलाडी हुन्। फेसबुक, ट्वीटर र इन्स्टाग्राममा सन 2016 को जुलाई सम्ममा उनका 15 करोड 80 लाख अनुयायी थिए र यो अझै बढिरहेको छ। सन 2015 को जुनमा उनी 10 करोड 30 लाख फ्यान सहित फेसबुकको सर्वाधिक फ्यान हुने व्यक्ति बने। उनी ट्वीटर र इन्स्टाग्राममा समेत सबैभन्दा धेरै फ्यान भएका फुटबल खेलाडी हुन् । इन्टरनेटमा रोनाल्डोको खोजि यति धेरै हुन्छ कि एउटा कम्पुटर सुरक्षा सम्बन्धी कम्पनीले सन 2012 मा चर्चित व्यक्तिको नाम इन्टरनेटमा खोजेर असुरक्षित वेबसाईटमा पुग्ने संभावनाको आधारमा रोनाल्डो 1 नं. मा रहेको तथ्य सार्वजनिक गरेको थियो। 
रोनाल्डोको जीवनी आधारित भएर धेरै कृतिहरू बनेका छन्। उनको आत्मवृतान्त मोमेन्ट्स सन 2007 मा प्रकाशित भयो। रोनाल्डो: टेस्टेड टु द लिमिट, क्रिस्टियानो रोनाल्डो: द वर्ल्ड एट हिज फिट  रोनाल्डो आदि श्रव्यदृष्य प्रकाशित भएका छन्।
सन 2013 मा रोनाल्डोले आफ्नो गृहनगर फुन्चल, मदेइरामा म्युजियम सिआरसेभेन नामक सङ्ग्राहालय खोलेका छन्। यहाँ उनले जितेका पुरस्कार तथा खेल जीवन र व्यक्तिगत जीवनका महत्वपुर्ण र स्मरणीय सामग्री संग्रहित छन्। सन 2014 मा बेलेम दरबारमा एक औपचारिक समारोह आयोजना गरी पोर्चुगलका तत्कालिन राष्ट्रपतिले पोर्चुगललाई अन्तराष्ट्रिय स्तरमा चिनाएको, फुटबलमा अब्बल भएको, आगामी पुस्ताहरूको लागि उदाहरणिय व्यक्तित्व भएको भन्दै रोनाल्डोलाई पोर्चुगलको उच्च सम्मान Grand Officer of the Order of Prince Henry प्रदान गरे। गृहनगरमा फुन्चलमा सन 2014 मा नै उनको पित्तलको प्रतिमा निर्माण गरेर अनवरण गरियो। 
सन 2010 को विश्वकपको पुर्वसन्ध्यामा लण्डनको एक विश्वचर्चित सङ्ग्राहालयमा रोनाल्डोको मैनको प्रतिमा प्रतिस्थापन गरियो। यसरी मैनको प्रतिमा राखिने उनी जेरार्ड, पेले, र बेख्याम पछिका चौथो खेलाडी बने। उनको अर्को मैनको प्रतिमा सन 2013 मा म्याड्रिडको मैन सङ्ग्राहालयमा राखिएको छ। 
क्रिस्टियानो रोनाल्डोको सम्मानमा सन 2015 मा अन्तरीक्षशास्त्रीहरू डेविड सोव्रल र लेइदेनले पत्ता लाएको तारापुञ्जको नाम सिआरसेभेन राखियो। सन 2016 मा रोनाल्डोको कप्तानीमा पोर्चुगलले युइएफए युरो कप जिते पछि फुन्चलको मदेइरा विमानस्थललाई क्रिस्टियानो रोनाल्डो विमानस्थल नामाकरण गरियो। 
दुबै जनाले युइएफए च्याम्पियन्स लिगको 2/2 फाईनल खेलमा गोल गरेका छन्। दुबैले फुटबलको एक सिजनमा 50 गोल धेरैपल्ट कटाएका छन्। समर्थक, फुटबल पत्रकार तथा पण्डितहरू यी दुईमध्ये को आधुनिक फुटबलको सर्वोत्कृष्ट खेलाडी हुन भनेर बाद विबाद गरिरहन्छन्। रोनाल्डो र मेस्सीबिचको यो अमुक प्रतिष्पर्धालाई खेल जगतकै एक महान प्रतिष्पर्धाको रुपमा हेरिन्छ। 
यी दुईको तुलना गर्दा कसैले उनीहरूको फरक शारीरिक बनावट तथा खेल्ने तरीकालाई आधार बनाउँछन, कतिले भने यी दुईको भिन्न व्यक्तित्वको आधारमा बहस गर्छन: जसमा कहिलेकाहीँ रोनाल्डोलाई संकाहा र बढी नाटकीय भएको आरोप लाइन्छ भने मेस्सी लजालु, ज्ञानी व्यक्तिको रुपमा चित्रण गरिन्छ। रोनाल्डोले सन 2012 मा एक अन्तर्वार्तामा भनेका थिए,"मेरो बिचारमा हामी प्रतियोगितामा एक अर्कालाई राम्रो खेल्न प्रेरित गर्छौँ, जसले गर्दा प्रतिष्पर्धा झन धेरै हुन्छ।" म्यान्चेस्टर युनाइटेडका तत्कालीन प्रशिक्षक सर एलेक्स फर्गुसनको भनाईमा यो प्रतिष्पर्धाले दुबैजनालाई खराब असर गरेको छैन र उनीहरूमा म नै विश्वको सर्वोत्कृष्ट फुटबल खेलाडी हुँ भन्ने आत्मविश्वास छ। मेस्सीले रोनाल्डोसँग आफ्नो कुनै दुश्मनी नभएको भन्दै भनेका छन, "सञ्चार माध्यमहरू यस्तो चाहान्छन् तर मेरो र क्रिस्टियानोको कहिल्यै झगडा भएको छैन।" 
सन 2013 मा अक्सफोर्ड युनियनको एउटा बाद विबादमा फिफाका तत्कालिन अध्यक्ष सेप ब्लाटरलाई रोनाल्डो र मेस्सीमा को मन पर्छ भनेर सोधिएको थियो। उनले सुरुमा दुबैको लगावप्रति सम्मान रहेको बताए, तर एकजनाले कपालको लागि अर्को भन्दा धेरै खर्च गर्छ भनेर रोनाल्डो माथि व्यङ्ग गरे। रियल म्याड्रिडले यसमा क्षमायाचनाको माग गर्यो र ब्लाटरले माफी पनि मागे। रोनाल्डोले भने लगत्तैको खेलमा सेभिल्ला विरुद्ध ह्याट्रिक गरेपछि आर्मीले जस्तै सलाम गरेर ब्लाटरलाई कटाक्ष गरे किनभने उनले रोनाल्डोलाई मैदानमा कमाण्डर जस्तो व्यवहार गर्ने भनेर चित्रण गरेका थिए। 
फेसनको दुनियामा रोनाल्डो अद्वितीय मानिन्छन्। उनलाइ लुगा उत्पादकहरू, स्वास्थ्य विज्ञहरू, फेसन पत्रिकाहरू, अत्तर कम्पनीहरू, श्रृंगार सामग्री उत्पादकहरू, सैलुनहरू, कसरत सामग्री उत्पादकहरू, मनोरञ्जन कम्पनीहरू एक अत्याधिक आकर्षक प्रवक्ताका रुपमा लिन्छन्।
उनले सन 2006 मा आफ्नो जन्मस्थानमा "सिआरसेभेन" नाम गरेको फेसन बुटिक खोलेका छन्। यसलाई सन 2008 मा पोर्चुगलकै लिस्बनमा समेत बिस्तार गरिएको छ। ती पसलहरूमा हीराजडित पेटीहरू, छालाको गोजी भएका जिन्सहरू, र तुनारहित जुत्ताहरू उपलब्ध छन्। साथै, महिलाका लागि आकर्षक पहिरनहरूसमेत सिआरसेभेन ब्राण्डमा उपलब्ध छन्।
रोनाल्डोले सन 2013 मा सिआरसेभेन ब्राण्डबाट भित्री पहिरन र मोजा बजारमा उपलव्ध गराए। केही पछि सोही ब्राण्डबाट उच्चस्तरीय कमिज र जुत्ता पनि निकालियो। सन 2015 मा रोनाल्डोले अत्तरको आफ्नै ब्राण्ड ल्याउने घोषणा गरे। 
सन 2004 मा हिन्द महासागरमा भुकम्प र सुनामी आएर आफ्नो परिवारका सबै मारिए पछि पोर्चुगलको फुटबल टिमको 7 नं. को जर्सी लाएको एक आठ बर्षिय इन्डोएसियन बालक 19 दिन देखि अलपत्र परेको भिडियो टेलिभिजनमा प्रशारण भयो। यसपछि रोनाल्डो आफैँ त्यहा गएर पुननिर्माण तथा पुनस्थापनामा सहयोग गरे।  बेलायतको द सन पत्रिकाले सन 2008 मा मानहानी गरेको अभियोगमा रोनाल्डोलाई तिरेका रकम उनले आफ्नो गृहनगर मदेइराको एक सामाजिक संस्थालाई दान दिए। सन 2009 मा आफ्नो आमाको क्यान्सर रोगको उपचार गरेर ज्यान बचाई दिएको मदेइराको अस्पताललाई अत्याधुनिक क्यान्सर उपचार केन्द्र उनले बनाउन 1 लाख पाउण्ड दान दिए। 
सन 2012 मा रोनाल्डो र उनका एजेण्टले क्यान्सरबाट पीडित एक नौ बर्षिय वालकको विषेश उपचारको सम्पूर्ण खर्च व्यहोरिदिए। सोही बर्षको नोवेम्बरमा गाजा देशका बालबालिकाको लागि विद्यालय खोल्न रकम जुटाउने उदेश्यले रोनाल्डोले आफूले सन 2011 मा जितेको गोल्डेन बुट 15 लाख युरोमा बिक्री गरे। डिसेम्बर मा उनी “स्वास्थ्यको लागि फिफा 11” मा सहभागी भएर बालबालिकामा लागुऔषध, एड्स, औलो, कुपोषण विरुद्द चेतना जगाउन लागि परे। 
सन 2013 मा रोनाल्डो “सेभ द चिल्ड्रेन” को विश्व सत्भावना दूत भए, उनले बालबालिकाको भोकमरी र कुपोषण विरुद्ध काम गर्ने इच्छा देखाएका छन्।  सोही बर्ष उनी ईन्डोनेसियाको सिमसारको बारेमा चेतना फैलाउने संस्थाको सत्भावना दूत बने। 
सन 2014 मा रोनाल्डो “इबोला भाइरस विरुद्ध फिफा 11” अभियानमा ग्यारेथ बेल, डिडियर ड्रोग्बा जस्ता चर्चित खेलाडीहरू सँगै सहभागी भए। फिफा, अफ्रिकन फुटबल संघ, र स्वास्थ्य विज्ञहरूसँगको सहकार्यमा चलेको उक्त अभियानमा खेलाडीहरूले "हामी मिलेर इबोलालाई जित्न सक्छौँ " भन्ने नाराका साथ सो रोगका बारेमा जनचेतना जगाउने काम गरेका थिए।  उनलाई सन 2015 मा विश्वको सबैभन्दा परोपकारी खेलाडी घोषणा गरिएको थियो। रियल म्याड्रिडले सन 2015-16 को च्याम्पियन्स लिग जितेपछि रोनाल्डोले पाएको सबै बोनस परोपकारका लागि दान दिएका थिए। 
सन 2016 मा रोनाल्डोले “सेभ द चिल्ड्रेन” को सहयोगको लागि “सिआरसेभेन सेल्फी” नामक एप सार्वजनिक गरे। यो एपबाट उनका विभिन्न 68 पोज र पहिरनका फोटोसँग सेल्फी खिच्न सकिन्छ। 

