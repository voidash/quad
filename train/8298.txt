
मोहनप्रसाद जोशी वरिष्ठ सरोदवादक हुनुहुन्छ। उहाँ कलानिधि इन्दिरा संगीत महाविद्यालयका प्रिन्सिपल पनि हुनुहुन्छ। उहाँसँग 016 देखि 050 सालसम्म रेडियो नेपालमा काम गरेको अनुभव छ। जोशीको जन्म 2001 चैत 20मा पाटनको न्हूबहालमा भएको हो। उहाँका पिता बिजुलीप्रसाद र माता पद्मकुमारी हुनुहुन्थ्यो। जोशीका एक भाइ र एक बहिनी जन्मनुभएको हो। जोशीले भारतको इलाहावादबाट एम म्युज गर्नुभएको छ। उहाँले संगीतयात्रामा नर्वे, जापान, थाइल्याण्ड, हङकङ, भारत आदि मुलुकको भ्रमण गर्नुभएको छ। केही समय ललितकला क्याम्पस, रत्नराज्य क्याम्पस, पद्मकन्या क्याम्पसमा पनि संगीतका कक्षा लिनुभएको छ। सरोदसहित उहाँ सितार, सारंगी, भ्वाइलिन, सहनाई, बासुरी जस्ता एक दर्जनभन्दा बढी वाद्यवादन बजाउनुहुन्छ। अझै पनि आफ्नो घरमा समेत धेरै साना नानीहरूलाई कक्षा लिदै हुनुहुन्छ।
