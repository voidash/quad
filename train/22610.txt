
हर्ताल संस्कृतको 'हरिताल' बाट हरताल हुँदै नेपालीमा आएर बसेको हो। हरिताल एक प्रकारको विष हो तर नेपालीमा यो विषको रूपमा भन्दा पनि औषधीया उपयोगी वस्तुका रूपमा बढी प्रचलित भयो। हरताललाई नेपालीले चिन्ने मुख्य वस्तु बनिदियो नेपाली मड्याएको कागज। लिच्छवि र मल्लकालदेखि नै नेपालमा पुराण तथा आयुर्वेदिक लिखत सुरक्षित राख्ने काममा, मड्याएको नेपाली कागजको प्रयोग हुन्थ्यो। हर्ताल लगाएको नेपाली कागज सयौँ वर्षसम्म कीराहरूबाट जोगिएर रहन्थे। त्यस्ता कागजहरूमा एकापट्टि हर्तालको लेप लगाइदिने गरिन्थ्यो। हल्का पहेँलो रङको यो लेप लेखिसकेपछि होइन, लेख्नेअगाडि नै लगाइन्थ्यो। लेख्ने र छाप्ने काममा नेपाली कागजको प्रयोग नहुने भइसकेको यस कालमा मड्याएको र हर्ताल लगाएको कागजको चर्चा चलाउनु सान्दर्भिक हुँदैन तर कुनै बेला यो नेपाली जीवनको एउटा महत्वपूर्ण अङ्ग थियो |
हर्ताल


