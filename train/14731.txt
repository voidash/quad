इन्दिरा दाँगी हिन्दी भाषाकी लेखिका हुन् । साहित्य अकादमी युवा पुरस्कार तथा भारतीय ज्ञानपीठ नवलेखन अनुशंसा पुरस्कारलगायतका भारतका प्रतिष्ठित पुरस्कारबाट सम्मानित दाँगीका कथाहरू नेपाली, अंग्रेजी, उर्दु, मलयालम, उडिया, तेलगु सन्थाली, कन्नड एवं मराठी भाषामा अनुदित भई विभिन्न ठाउँबाट प्रकाशित भएका छन् ।

इन्दिरा दाँगीले हिन्दी साहित्यमा स्नातकोत्तर गरेकी छन् ।
भारतको मध्यप्रदेश राज्यको राजधानी भोपालमा बसेर क्रियाशील रहेकी दाँगीका ‘हवेली सनातनपुर’ उपन्यास, ‘आचार्य’ नाटक तथा ‘एक सौ पचास प्रेमिकाएँ’ र ‘शुक्रिया इमरान साहब’ शीर्षकका दुई कथासंग्रह प्रकाशित छन् ।
कवि, गीतकार तथा अनुवादक सुमन पोखरेलद्वारा अनुवाद गरिएका दाँगीका केही प्रमुख कथाहरु नेपाली भाषामा अनुदित भई नेपाली पत्रपत्रिकाहरुमा छापिएका छन् ।
युवा कथाकार इन्दिरा दाँगीको भाषाशैली समृद्ध, संवेदनशील र समर्थवान मानिन्छन् । उनी कुनै पनि स्थितिमा वास्तविकताकासाथ सिर्जना गर्ने क्षमता राख्छिन् । उनका कतिपय कथाहरु अन्तिममा असम्भवजस्ता लाग्दा लाग्दै पनि सशक्त र विश्वसनीय बन्न पुग्छन् । उनका कथाहरु दैनिक दिनचर्याका जिन्दगी, सम्बन्धमा आउने जटिलताहरु र त्रासदीलाई चिर्दै अन्ततः सम्भावनातर्फ उन्मुख हुन्छन् ।
इन्दिरा दाँगीको भाषामा एक संयम वाचालपन छ र कथा विषयमा एक नयाँ रेंज । यी दुवै चीजले उनलाई अलग्गै पढिने कथाकारका रुपमा प्रतिष्ठित गर्दछ । भाषाको जादूले जब पाठकलाई तान्दछ तब पनि कथाकार सतर्क हुन्छन् कि कुन बिन्दुमा कस्तो कदम उठाउनुपर्दछ कि कथा अघि बढोस् र पात्रका नक्शा पनि अझ प्रष्ट होस् । संग्रहको पहिलो कथा 'लीप सेकेंड'को कथाकारको रुपमा उनलाई क्षमताको बानकीका रुपमा पढ्न सकिन्छ ।
