जोएचिम लो पूर्व फुटबल खेलाडी र जर्मनी राष्ट्रिय फुटबल टिमका तत्कालिन प्रशिक्षक पनि हुन् । सन् 2014 मा जर्मनीलाई ऐतिहाँसिक विश्वकप जिताउने लो ड्युचल्याण्ड फुटबल बन्डका विश्वासिला सावित भइरहेका छन् ।
सन् 1978 मा लो ले एससी फ्रेइबर्गबाट खेल जीवन सुरू गरे । उनी सो क्लबका सर्वाधिक गोलकर्ता पनि हुन् । सन् 1980 मा लो ले भी एफ बी स्टुटगार्ट जाने निधो गरे तर आफुलाई त्यहाँ स्थापित गर्न उनलाई धेरै गार्हो भयो । उनले लगत्तै सन् 1981–82 को सिजनमा क्लब परिवर्तन गरे र इन्ट्राच्ट फ्रान्कफर्ट तिर हानिए जहाँ 24 खेल खेल्दै 5 गोल गरे । अर्को सिजन उनी फ्रेइबर्ग फर्किहाले । सन् 1982–83 मा उनले 34 खेल खेल्दै 8 गोल गरे भने, सन् 1983-84 मा त गोल मेसिन नै सावित हुँदै 31 खेलमा 17 गोल गरे । कार्लस्रुहर एससी मा उनको आगमन यादगार बन्न सकेन जहाँ 24 खेल खेलेर उनले 2 गोल गरे । लगत्तै फ्रेइबर्गका लागि आफुलाई 4 बर्षे अनुबन्धनमा पारेका लो ले आगो नै बाले र 116 खेलमा 38 गोल ठोके ।
स्वीजरल्याण्डमा करियर समाप्तिको घोषणा गरेका लो को अन्तिम क्लब एफसी स्काफहाउसेन र एफसी विन्टरथर को बसाई सामान्य रह्यो । उनी खेलाडी छँदा तत्कालीन पश्चिम जर्मनीको यू-21 टिमका सदस्य थिए जहाँबाट उनले चार खेल खेलेका थिए ।
प्रशिक्षक जीवन लोले जर्मन प्रशिक्षक जर्गेन क्लिन्सम्यानका सहायकका रूपमा प्रशिक्षक जीवन थालेका थिए । लो को आगमनले जर्मनीले काउन्टर आक्रामणको शैली प्रयोगमा ल्याएको थियो । विश्वकपका दुई महान् खेलाडी पेले र म्याराडोना लोका प्रशंसकमा पर्छन् भने क्रिष्टियानो रोनाल्डो उनले सबैभन्दा बढी कदर गर्ने खेलाडी हुन् । 2016 को युरोसम्म उनको जागिर सुरक्षित छ ।
1995 मा उनी भी एफ बी स्टुटगार्टका प्रशिक्षक रल्फ फ्रिन्जरका सहायक बने । फ्रिन्जरले स्वीस टिमको प्रशिक्षक हुने मौका पाउने बित्तिकै लोलाई अगष्ट 1996 मा प्रशिक्षकको जिम्मेवारी दिइयो । सन् 1997 मा स्टुटगार्टले जर्मन कप जित्दा उनी प्रशिक्षक थिए ।
जुलाई 1998 मा स्टुटगार्ट छाडेर टर्कीको क्लब फेनरबेस पुगेका लो अक्टोबर 1999 मा कार्लस्रुहर एससीका प्रशिक्षक बने । डिसेम्बर 2000 देखि मार्च 2001 सम्म एडान्सपर क्लबमा उनी प्रशिक्षकका रूपमा फर्किए तर त्यहाँ पनि उनले आफ्नो जादु छोड्न सकेनन् । 
अक्टोबर 2001 मा लो टिरोल इन्सब्रकका प्रशिक्षक बने र टोलीलाई 2002 मा अष्ट्रियन च्याम्पियनसिपको उपाधि दिलाए ।
जर्मनीमा उनी प्रमुख कस्मेटिक ब्रान्डको विज्ञापन अभियानमा पनि देखिने गर्छन् तर उनी मिडियाको केन्द्रविन्दुमा विरलै पर्ने गर्छन् ।
