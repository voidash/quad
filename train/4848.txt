पोखरा लेखनाथ महानगरपालिका नेपालको गण्डकी प्रदेश स्थित कास्की जिल्लामा रहेको महानगरपालिका हो । विसं 2052 माघ 18 गते उपमहानगरपालिका घोषित पोखरालाई सङ्घीय मामिला तथा स्थानीय विकास मन्त्रालयले विसं 2073 फाल्गुन 27 गते महानगरपालिका घाेषणा गरेको हो । यस महानगरपालिकाकाे क्षेत्रफल 464.24 वर्ग कि. मी. रहेको छ भने कुल जनसङ्ख्या 4,14,141 रहेको छ । महानगरपालिकाको केन्द्र साबिक पोखरा उपमहानगरपालिका कार्यालय नै रहनेछ । पाेखरा लेखनाथ महानगरपालिका, पोखरा उपमहानगरपालिका, लेखनाथ नगरपालिका, मौजा, चापाकोट, भदौरे तमागीको वडाहरू, कास्कीकोट, माझठानाको वडाहरू कालिकाको वडाहरू र पुरन्चौर गाउँ विकास समिति मिलि कुल 33 वटा वडामा विभाजित छ । पोखरा लेखनाथ महानगरपालिकाको पूर्वी सिमानामा मादी गाउँपालिका र रूपा गाउँपालिका, पश्चिममा अन्नपूर्ण गाउँपालिका, पर्वत र स्याङ्जा जिल्ला रहेको छ उत्तरी सिमानामा माछापुच्छ्रे गाउँपालिका र मादी गाउँपालिका तथा दक्षिणमा स्याङ्जा र तनहुँ जिल्ला रहेको छ ।
पोखरा लेखनाथ महानगरपालिका पोखरा उपत्यकामा अवस्थित नेपालको अत्यन्तै रमणीय स्थानको रूपमा परिचित छ । पोखरा शहर नेपालको ठूलो सहर हो । त्यसैले पोखरालाई नेपालको एक महत्वपूर्ण पर्यटकीय स्थलको रूपमा पनि लिने गरिन्छ । यहाँका महत्पूर्ण स्थानहरूमा फेवा ताल, महेन्द्र गुफा, पातले छाँगो, सराङकोट आदि पर्द्छ्न । पोखरा नेपालको गोर्खा प्रदेशको कास्की जिल्लामा पर्दछ । यो सहर कास्की जिल्लाको जिल्ला सदरमुकामका साथै गोर्खा प्रदेशको पनि सदरमुकाम हो । पोखरा सहर नेपालको प्रमुख सहरमध्ये एक हो । पोखरा नेपालको प्रमुख पर्यटकीय गन्तब्य स्थलमध्ये पर्दछ । देश अनि बिदेशबाट हजारौं पर्यटक पोखरा भ्रमण गर्न आउने गर्दछन् ।
पोखरा लेखनाथ महानगरपालिका पोखरा उपत्यकाको उत्तर पूर्वी कुनोमा अवस्थित छ । धौलागिरि, अन्नपूर्ण र मनास्लु श्रृंखला, 8000 मिटर भन्दा अग्ला हिमालहरू पनि यहाँबाट देख्न सकिन्छ । फेवातालले पोखराको सौन्दर्य अझै बढाएको छ । पोखरा नेपालकै सबैभन्दा धेरै पानी पर्ने ठाउँ हो । यहाँका पाताले छाँगो, महेन्द्र गुफा र गुप्तेश्वर गुफा पनि पर्यटकीय स्थल हुन् । माछापुच्छ्रे हिमालको मनोरम दृष्य पनि पोखराबाट देखिन्छ । सराङ्कोट पनि पर्यटकीय गन्तव्य रुपमा रहेको छ जहाँबाट सूर्योदय तथा सूर्यास्तको मनोरम दृश्य अवलोकन गर्न सकिन्छ साथै फेवाताल, सेतो गुम्बा, अन्नपूर्ण हिमश्रृङ्खलाको मनोरम दृश्यपनि यहाँबाट गर्न सकिन्छ । 
वर्तमान नेपाल एकीकरण हुनु अगाडि पोखरा कास्की राज्यअन्तर्गत थियो । ऐतिहासिक कास्कीकोट उपत्यकाको उत्तरी छेउमा रहेको छ । पृथ्वी नारायण शाहका माहिला छोरा नायव बहादुर शाहको समयमा पोखरा उपत्यका बर्तमान नेपालमा मिलाईएको हो ।
पोखरा लेखनाथ महानगरपालिकाको जनसङ्ख्या 4,14,141 छ । 5 दशमलव 46 प्रतिशत जनसङ्ख्या वृद्धि रहेको यहाँको वृद्धिदर अधिराज्यमै सर्वाधिकमध्ये पर्छ । सन् 2011 को तथ्याङ्कअनुसार यहाँ बाहुन 22 दशमलव 83 प्रतिशत, गुरुङ 21 दशमलव 62 प्रतिशत, मगर 8 दशमलव 20 प्रतिशत, क्षेत्री 15 दशमलव 35, दलित 8 दशमलव 71 प्रतिशत रहेको छ । यहाँ नेवार, मुसलमान, तामाङ, थकाली आदि जनजाति बस्छन् । परम्परागत पेसा व्यवसायका अलावा बाहिर काम गरेर आएका मानिस र लाहुरेको बसोबास बढी भएको पोखरालाई नेपालकै महङ्गो सहर पनि भनिन्छ ।
पोखरा तथा लेखनाथको मुख्य व्यवसाय पर्यटन हो । पोखरा लेखनाथ महानगरपालिकामा विन्ध्यवासिनी मन्दिर, धर्मशाला, बुद्धविहार, मैत्री चैत्य तथा राधाकृष्ण मन्दिर, भद्रकाली मन्दिर, शोभा भगवती मन्दिर, सिद्धेश्वर महादेव, पुष्करेश्वर शिव मन्दिर, राम मन्दिर, केदारेश्वर मन्दिर, शिवहरि मन्दिर तथा नमोबौद्ध गुम्बा आदि ऐतिहासिक तथा धार्मिक पर्यटकीय स्थलहरू रहेका छन् भने सेती नदीको गल्छी, चमेरे गुफा, पाताले छाँगो, महेन्द्र गुफा, गुप्तेश्वर गुफा आदि यहाँका प्राकृतिक पर्यटकीय स्थलहरू हुन् । यहाँका रमणीय तालहरू र सेतीगण्डकी हिमाली छायाँ तथा झरनाहरू प्रमुख पर्यटकीय आकर्षण हुन् । फेवातालमा पर्ने माछापुच्छ्रे हिमालको छाँया तथा बेगनासमा गरिने डुङ्गा सयर बिर्सिनसक्नुका छन् । साथै अन्नपूर्ण पदमार्ग पनि यहीबाट शुरू हुन्छ ।
साथ-साथै पोखरा उपत्यका पश्चिम नेपालको प्रमुख शिक्षा तथा स्वास्थ्य केन्द्र पनि हो । नेपालकै प्रख्यात पृथ्वी नारायण क्याम्पस, जनप्रिय क्याम्पस, पोखरा विश्वविद्यालय, पोखरा चिसाखोला वेद विद्याश्रम तथा अन्य क्यापस तथा विद्यालय रहेको पोखरामा पोखरा क्षेत्रीय अस्पताल, मणिपाल शिक्षण अस्पताल सहित थुप्रै स्वास्थ्यसंस्था रहेका छन् ।
पोखरा उपत्यका पूर्वमा पृथ्वी राजमार्गका माध्यमले मध्य पहाडी क्षेत्र, काठमाडौं उपत्यका मध्य दक्षीणको चितवन जिल्ला तथा पूर्व-पश्चिम राजमार्ग नेपालको तराइसँग जोडिएको छ भने सिद्धार्थ राजमार्गले पोखरालाई पश्चिम तराई, र केही पहाडी जिल्लासँग तथा धवलागिरी राजमार्गले पश्चिम-उत्तरी पहाडी र हिमाली क्षेत्रसँग जोडेका छन् ।
पोखरा उपत्यकामा 11 स्थानिय पत्रपित्रका र दर्जन एफ एम रेडियो रहेका छन् । केहि चर्चित छापामा डन, अविष्कार, समाधान, आदर्श समाज पर्छन् । पोखराबाट संचालित राष्ट्रिय स्तरको अनलाईन पोर्टल समाचारपाटी डट कम हो । त्यस्तै अन्य स्थानीय अनलाईन संचारमा गन्थन डट कम, पोखरा न्युज, फेवा, कन्चन न्युज डट कम छन् ।
नगरपालिकाको पहिलो प्रमुख शिवबहादुर थापा तथा उपप्रमुखहरू भक्तबहादुर भट्टराई, टीकाराम बराल र प्रेमराज पराजुली हुनुहुन्थ्यो । देशमा बहुदलीय प्रणाली पुनःस्थापनापछि भोला थापा प्रमुख, नरेशशङ्कर पालिखे उपप्रमुख, कृष्णबहादुर थापा प्रमुख तथा क्या. मानबहादुर गुरुङ उपप्रमुख भए । त्यसपछि हर्कबहादुर गुरुङ प्रमुख तथा गणेशबहादुर भट्टराई उपप्रमुखमा मनोनित भए ।
पोखरा सहर
पोखराको फाँट मैदानमा रहेका घोडाहरू
फेवा ताल
फेवा ताल र पोखरा सहर
