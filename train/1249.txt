रेडियो नेपालकी प्रथम गायिका रानुदेवीको जन्म सन् 1936 नोभेम्बर 27 का दिन वीरगञ्जमा भएको हो। उनका पिता ईश्वरीप्रसाद उपाध्याय र माता इन्दिरा उपाध्याय हुन्। उहाको बाल्यकाल बनारसमा बित्यो। उनको विवाह 2006 सालमा बिराटनगरका तीर्थप्रसाद अधिकारीसँग भएको हो। 
सानैदेखि शास्त्रीय गायनमा समर्पित रानुदेवीले सर्वप्रथम विक्रम सम्बत् 2006 सालमा 6 वटा गीत रेकर्डिङ गरेकी थिइन। 2007 सालअघि क्रान्तिका बेला तारिणीप्रसाद कोइरालाको अगुवाइमा प्रजातन्त्र रेडियो स्थापना भएको थियो। विराटनगरको जुट मिल्समा 2004 सालमा स्थापना गरिएको उक्त रेडियोमा गाउन रानुदेवीलाई 2006 सालमा तारिणीप्रसादले नै प्रोत्साहन गरेका हुन्। उहाँले रेडियो नेपालको स्थापना कालदेखि नै आफ्नो सुरिलो स्वर गीत गाउनुभयो।
इतिहास विषयमा एम.ए. सम्मको अध्ययन गरेकी रानुदेवी हाल बिराटनगरमा बस्छिन्। उनका छोरा अविन र छोरीहरू अर्चना तथा अल्पना छन्।
2063 सालमा उनका बारेमा '56 वर्षपछि.....' नामक सांगीतिक वृत्तचित्र बनाइयो। उक्त वृत्तचित्र पत्रकार तथा गीतकार शंकर खरेल र गायक तथा संगीतकार सुमित खड्काले बनाएका हुन्। वृत्तचित्रमा उनको नयाँ एलबमबारे उल्लेख छ।


