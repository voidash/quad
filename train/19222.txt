अमरसिंह थापा  नेपाल तिब्बत युद्धका सरदार, प्रधानमन्त्री भीमसेनका पिता तथा पाल्पाका बडाहाकिम हुन्। 
उनको जन्म बगाले थापा कुलका काजी वीरभद्र थापाको तेस्रो छोराको रुपमा गोरखा जिल्लामा वि.सं. 1816 मा भयो। उनका दाजु जीवन थापा र वंशराज थापा हुन् । जीवन थापा कीर्तिपुरको युद्धमा मारिए । उनी राजा पृथ्वीनारायण शाहका भरपर्दा काजी थिए । उनले दुई विवाह गरेका थिए । उनका सात छोराहरू क्रमशः भीमसेन थापा, नैनसिंह थापा, अमृतसिंह थापा, बख्तावर सिंह थापा, रणवीर सिंह थापा तथा रणजावर सिंह थापा र रणबम सिंह थापा थिए । 
उनकी छोरी अम्बिका देवीको विवाह सरदार जयकृष्ण कुँवरका छोरा सरदार चन्द्रवीर कुँवरसँग भएको थियो। ज्वाइँ चन्द्रवीर कुँवर गढवाल र डोटीका सुब्बा तथा सरदार थिए। चन्द्रवीरका छोरा तथा अमरसिंहका नाति राष्ट्रिय विभूति बलभद्र कुँवर हुन्।
उनले नेपाल तिब्बत युद्धमा भाग लिएका थिए । उनलाई सन् 1759 मा सरदारको पद दिइएको थियो । उनले पहिलो नेपाल तिब्बत युद्धमा काजी बलभद्र शाहको नेतृत्वपक्षमा अन्य काजी भोटु पाण्डे र काजी कीर्तिमान् सिँह बस्न्यातसँगै भाग लिएका थिए । बडाकाजी अमरसिंहसँग छुट्याउन उनलाई सानुसरदार नि भनिन्छ । छोरा प्र.म. हुँदा उनी पाल्पाका बडाहाकिम थिए ।
