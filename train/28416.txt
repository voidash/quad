गोल्चे सिन्धुपाल्चोक जिल्लामा अवस्थित एक गाउँ विकास समिति हो। गोल्चे गाविस जिल्लाकै सबैभन्दा लामो गाविस हो। जिल्ला सदरमुकामबाट साँडे छ कोष टाढा पर्ने यस गाविसले 190.22 वर्ग किलोमिटर क्षेत्रफल ओगटेको छ। गोल्चे गाविसको पूर्वमा गुम्बा पाङताङ बराम्ची पश्चिममा भोताङ थाम्पालकोट गुन्साकोट भोटेनाम्लाङ उत्तरमा तिब्बत र दक्षिणमा सेलाङ गाविस पर्दछ। फुल्पिङकोट थुम अन्तर्गत पर्ने यस गाविसमा वर्षभरी नै चिसो हावापानी पाइन्छ। गाविसको उत्तरी भेगबाट विभिन्न हिम श्रृङ्खलाको दृश्यावलोकन गर्न सकिन्छ। गोल्चे गाविसमा प्राय तामाङ जातिको बस्ती छ। यस गाविसमा स्लेट ढुङ्गाको खानी भेटिएको छ। विसं 2058 सालको जनगणना अनुसार गोल्चे गाविसमा 701 घरपरिवार छ तथा कुल जनसङ्ख्या 3814 छ। 

