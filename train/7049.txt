डोरमणी पौडेल नेपालको प्रदेश नं. 3का प्रथम मुख्यमन्त्री हुन् । उनी नेपाल कम्युनिष्ट पार्टीका तर्फबाट विजय भएका थिए । मायानाथ र कुलकुमारी दम्पत्तिका सुपत्र पौडेलले मानविकी संकायमा स्नातकसम्मको औपचारिक अध्ययन गरेका छन् । 2036 सालदेखि पूर्णकालिन राजनीतिमा सक्रिय रहेका उनले 2032 सालदेखि 10 बर्ष शिक्षण गरेका थिए ।
पञ्चायती कालमा लामो समय अर्धभूमिगत जीवन बिताएका पौडेलले 2046 सालको जनआन्दोलन ताका तत्कालिन सरकारले टाउकोको मूल्य तोकेपछि 56 दिन भारतमा बिताएका थिए ।
2030 देखि विद्यार्थी राजनीतिमा सक्रिय पौडेल चार पटक जेल र 18 पटक हिरासतमा बसेका थिए । उनी मानविकी संकायमा स्नातक हुन् । मकवानपुर बहुमुखी क्याम्पसको अध्यक्ष रहेका उनी मुलुककै पर्यटकीयस्थल बनेको हेटौंडास्थित सहिद स्मारकका अध्यक्ष पनि थिए ।
मुख्यमन्त्री नियुक्त भएपछि प्रतिक्रिया दिँदै पौडेलले प्रदेशलाई मुलुककै समृद्ध र नमुना प्रदेश बनाउने घोषणा गरे ।
