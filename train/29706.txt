वि.सं 2075 फागुन 2 मा प्रधानमन्त्री केपी शर्मा ओलीले ललितपुरको एकान्तकुनामा नेपाल पानीजहाज कार्यालयको उद्घाटन गर्नुभएको थियो । 2075 माघ 3 गतेको मन्त्रिपरिषदको बैठकले पानी जहाज कार्यालय खोल्ने निर्णय गरेको थियो।
वि सं 2027 मा राजा महेन्द्रको समयमा नै पानीजहाजको सम्भावनाका बारेमा अध्ययन भएको थियो । त्यतिवेलै राजाले पानीजहाज सञ्चालनसम्बन्धी चारवटा ऐन बनाएका थिए ।  पानी जहाज दर्ता ऐन, 2027 बनेको थियो । 2027 सालमा "पानी जहाज दर्ता ऐन" प्रचलनमा आए पनि कार्यालय स्थापना भएको थिएन। नेपाली पानीजहाजलाई विदेशी बन्दरगाह वा विदेशी क्षेत्रीय समुद्रमा रहँदा सन्धिद्वारा प्रदत्त सुविधा तथा शुल्कहरू र उचित सम्मानको अधिकार दिलाउने उद्देश्यले नेपालको व्यापारिक पानीजहाजको झन्डासम्बन्धी ऐन 2027 बनेको थियो ।
2028 सालमा तत्कालीन सरकारले पानीजहाज किन्न तथा सञ्चालनका लागि ‘रोयल नेपाल सिपिङ कर्पोरेसन’ नामक संस्था नै खडा गरी प्रक्रिया अगाडि बढाएको थियो । यो कर्पोरेसनले ब्रिटिस कम्पनीसँग पानीजहाज खरिद गरेको थियो । जहाजको केही पैसा तिरेपछि बाँकी पैसाका लागि नेपाल सरकार जमानी बस्नुपर्ने थियो । तर, सरकारले जमानी बस्न आनाकानी गरेपछि ब्रिटिस कम्पनीले जहाज फिर्ता लगेको थियो । 
