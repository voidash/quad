दिवाकर गोल्छा
नेपाल उद्योग वाणिज्य महासंघका प्रथम उपाध्यक्ष दिवाकर गोल्छा समानुपतिकतर्फ नेपाली कांग्रेसका सभासद हुनुहुन्छ। मुलुकको प्रसिद्ध औद्योगिका घरानाका वरिष्‍ठ सदस्य गोल्छाले पारिवारिक विरासतको रूपमा व्यापार व्यवसाय र थुप्रै उद्योगहरू सञ्चालन गर्दै आउनुभएको छ। राजनीतिमा कहिल्यै सक्रिय नरहेका गोल्छाले हालसम्म नेपाली कांग्रेसको सदस्यता लिनुभएको छैन। विराटनगरमा जन्मी काठमाडौं, शंखमूलमा बसोबास गर्ने 64 वर्षीय गोल्छा जैन धर्ममा आस्था राख्नुहुन्छ। गोल्छा अर्गनाइजेसनका उपाध्यक्ष गोल्छाले यसअघि नेपाल उद्योग वाणिज्य महासंघका विभिन्न पदमा रहेर काम गरिसक्नुभएको छ।दिवाकर गोल्छाले त्रिभुवन विश्वविद्यालयबाट व्यवस्थापनमा स्नातकोत्तर तह सम्मको अध्ययन गर्नुभएको छ। 2 छोराका पिता गोल्छाको रुचि समाजसेवामा छ र उहाँले विभिन्न ठाउँमा थुप्रै सामाजिक कल्याणका उपक्रम सञ्चालन गर्नुभएको छ। देश विकासको मेरुदण्ड भनेको अर्थतन्त्र नै हो भन्ने विश्वास राख्‍ने सभासद गोल्छा संविधानसभामा मुलुकको अर्थतन्त्र सुधार्ने गरी वा यसको अनुकूल हुने गरी विधि तय गर्न आफ्ना प्रयास केन्द्रित गर्ने अठोट व्यक्त गर्नुहुन्छ।

