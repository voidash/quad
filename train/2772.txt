शान्ति मास्के नेपाली चलचित्रकी पहिलो पुस्ताकी चर्चित अभिनेत्री हुन।
वि.सं. 1984मा गोरखाको तीनपीपलमा जन्मेकी मास्के अभिनय र गायनका लागि आमासँगै काठमाडौं हुँदै कोलकाता पुगेकी थिइन्। कोलकाता छँदा केही नाटकसमेत गरेकी थिइन्।
उनी वि.सं. 2007को राणाविरोधी आन्दोलन क्रममा विराटनगर आइपुगेकी थिइन् र त्यहीं उनले तत्कालीन रेडियो प्रजातन्त्रमा जनपक्षीय गीतहरू गाएकी थिइन्। आन्दोलनको सफलतापछि राजधानी आइपुगेकी उनको वि.सं. 2010मा पहिलोपटक नाटककार बालकृष्ण समसँग भेट भएको थियो। त्यही साल उनले सिंहदरबारभित्र रहेको नाटकघरमा समकै 'अन्धवेग' नाटकमा अभिनय गरिन्।
वि.सं. 2011मा वीरबहादुर मास्केसँग वैवाहिक बन्धनमा बाँधिएकी थिइन्।
उनको पहिलो फिल्म हिजो, आज र भोलि हो। त्यसपछि 'जीवनरेखा' र 'सिन्दुर'ले उनलाई र्सवाधिक चर्चा दिलाए। उनले हिन्दी चलचित्र 'किस्सा काठमान्डु' र 'पञ्चवटी'मा समेत अभिनय गरेकी थिइन्। 'कान्छी, 'पछ्यौरी,' 'के घर के डेरा', 'कस्तूरी,' 'तपस्या' लगायत 50 भन्दा बढी फिल्ममा अभिनय गरेकी उनी वि.सं. 2042मा प्रकाश थापा निर्देशित 'सन्तान'को सुटिङ क्रममा नारायणघाटको पुलबाट हाम फाल्दा घाइते भएकी थिइन्। यही घटनाका कारण मुटुमा 'पेस मेकर' राख्नुपरेको उनले 5 वर्षघि नै नयाँ 'पेस मेकर' फेरेकी थिइन्। नेपाली कला क्षेत्रमा दिएको योगदानबापत उनले गोरखा दक्षिण बाहु, उर्वशी पुरस्कार, सर्वोत्कृष्ट चलचित्र अभिनेत्री पुरस्कार, चरित्र अभिनेत्री पुरस्कारलगायत दर्जनौं सम्मान पाएकी थिइन्।
नेपाल चलचित्र कलाकार संघको संस्थापक संयोजकसमेत रहेकी मास्के चलचित्र विकास बोर्डमा सल्लाहकार थिइन्।
उनको 83 वर्षको उमेरमा वि.सं. 2067 साल माघ 5 गते निधन भयो. लामो समय देखि मुटुको रोगि मास्केले धेरै चलचित्र तथा टेलिभिजनमा अभिनय गरेकी थिईन।
