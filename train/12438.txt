रणजीत पाँडे नेपालको मूलकाजी र नेपाल तिब्बत युद्धमा भाग लिने सैनिक भारदार हुन् । दामोदर पाँडेको देहावसान पश्चात केही समय उनी मूलकाजी भएका थिए । उनी काजी तुलाराम पाँडेका छोरा हुन् । उनका दाजु काजी भोटु पाँडे र भाइ जगजीत पाँडे हुन् । उनले पहिलो नेपाल तिब्बत युद्धमा कमाण्डर श्रीकृष्ण शाह को नेतृत्वपक्षमा अन्य व्यक्तित्व जस्तै सरदार परथ भण्डारी, कप्तान श्रीहर्ष पन्त, कप्तान नाहरसिंह बस्नेत र कप्तान शिवनारायण खत्रीसँगै भाग लिएका थिए । यिनका पिता तुलाराम र कालु पाँडे एकै हजुरबुवा वीरुदत्त पाण्डेका नातिहरू थिए । उनी रणकुमारीका पिता, काजी नैनसिंह थापाका ससुरा र प्रधानमन्त्री माथवरसिंह थापा र प्रधानमन्त्री जंगबहादुर राणाकी आमा गणेश कुमारी का मावली हजुरबुवा थिए ।
