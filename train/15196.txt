पोखरा प्रिमियर लिग एक व्यवसायीक नेपाली टी-20 क्रिकेट प्रतियोगिता हो जसलाई नमस्ते पोखरा प्रिमियर लिगको नामबाट पनि चिनिन्छ। जुन नेपालको एक सुन्दर सहर पोखरामा हुने गरेको छ। पहिलो पोखरा प्रिमियर लिग कात्तिक 9 देखि कात्तिक 20 गतेसम्म आयोजना गरिएको थियो। यस प्रतियोगितालाई क्विन्स इभेन्ट म्यानेजमेन्ट प्रालिले प्रबन्धन गरेको छ। 2075 मा पोखरामा पहिलो पटक आयोजना भएको पोखरा प्रिमियर लिगलाई अन्तर्राष्ट्रिय क्रिकेट काउन्सिलले मान्यता दिएको थियो।
यस पोखरा प्रिमियर लिगको शीर्षक प्रायोजन भने नमस्ते प्रिमियम बियरको गरेको थियो जसका कारण प्रतियोगिताको नाम नमस्ते पोखरा प्रिमियर लिग भएको थियो। आयोजक क्विन्स इभेन्ट्स प्रालीले पोखरा प्रिमियर लिगको पुरस्कार राशीमा विजेता टोलीलाई 27 लाख नगद पुरस्कार र उप-विजेता टोलीलाई 10 लाख नगद पुरस्कार दिने घोषण गरेको थियो। यो नेपालको टी-20 लिगमा सर्वाधिक राशीको पुरस्कार हो। यस अघिका धनगढी प्रिमियर लिग र एभरेस्ट प्रिमियर लिगको प्रत्यक्ष प्रशारण एपी वान एचडीले गर्दै आएको भएतापनि, पोखरा प्रिमियर लिगलाई भने प्रत्यक्ष प्रशारण हिमालय टेलिभजन एचडीले गरेको थियो। राजधानीमा आयोजित एक पत्रकार सम्मेलनमा प्रतियोगिताको आयोजक क्विन्स इभेन्ट्सका प्रबन्ध निर्देशक छुम्बी लामा र हिमालय टेलिभिजनका अध्यक्ष धर्मराज भुसालले उक्त हस्ताक्षर गरेका थिए। सम्झौताका अनुसार हिमालय टेलिभिजनले 3 बर्ष प्रशारण गरे बापत नगद र अन्य गरि 3 करोड 70 लाख रुपैयाँ प्रदान गर्नेछ। यस अधिकार बापत हिमालय टिभीले टेलिभिजन र सम्पूर्ण डिजिटल अधिकार प्राप्त गरेको थियो।
