खड्गप्रसाद शर्मा ओली नेपालका राजनीतिज्ञ तथा वर्तमान प्रधानमन्त्री हुन् । राष्ट्रपति विद्यादेवी भण्डारी बाट संविधानको धारा 76 को उपधारा 2 बमोजिम 2074 फागुन 3 गते ओली प्रधानमन्त्री नियुक्त भएका हुन्। यस अघि 2072 मा यिनी पहिलो पटक प्रधानमन्त्री बनेका थिए। यिनी नेकपा का वर्तमान अध्यक्ष हुन्। यिनी विभिन्न समयमा नेपालको गृहमन्त्री, उपप्रधानमन्त्री एवं परराष्ट्रमन्त्रीसमेत भएका छन् । ओली विक्रम संवत् 2048 सालमा झापा क्षेत्र नम्बर 6 र 2059 सालमा झापा क्षेत्र नम्बर 2 बाट प्रतिनिधि सभा सदस्यमा निर्वाचित भएका थिए। त्यस्तै ओलीले विक्रम संवत् 2051 देखि 2052 सम्म गृहमन्त्री थिए। विक्रम संवत् 2064 देखि 2065 सम्म ओली उपप्रधान एवम् परराष्ट्र मन्त्री भएका थिए। उनी नेकपा एमालेको प्रतिनिधित्व गर्दै विसं 2072 असोज 24 गते नेपालको 38 औं प्रधानमन्त्रीको रूपमा निर्वाचित भएका हुन्। 
खड्गप्रसाद ओलीको जन्म बाबु मोहनप्रसाद ओली र मधु ओलीको पुत्रको रूपमा वि सं 2008 साल फागुन 11 गते शनिबार तेह्रथुम जिल्लाको इवा गाउँमा भएको थियो। 2022 सालमा कम्युनिष्ट राजनीतिमा लागेका ओलीले 2026 सालमा नेपाल कम्युनिष्ट पार्टीको सदस्यता लिएका थिए। 2028 सालको झापा आन्दोलनका प्रमुखहरु मध्येका एक थिए, त्यही वर्ष उनी जेल परेका थिए ।। ओली तत्कालिन नेकपा को संस्थापक मध्येका एक हुन्। पञ्चायती व्यवस्थाविरुद्धको संंघर्षका क्रममा ओली 2028 देखि 2044 सम्म 14 वर्ष जेल जीवन यापन गरेका थिए । ओली 2048, 2051 र 2056 का आम निर्वाचनमा झापा जिल्ला क्षेत्र नं 6 बाट प्रतिनिधि सभामा निर्वाचित भएका थिए। पहिलो संविधान सभा निर्वाचन 2064 मा भने उनी झापाको क्षेत्र नं 7 बाट पराजित भए। विसं 2049 सालमा नेकपा को स्थायी कमिटी सदस्य भएका उनी 2071 असारमा पार्टीको अध्यक्ष निर्वाचित भएका हुन् । दोश्रो संविधानसभा निर्वाचन 2070 मा उनी झापा क्षेत्र नं 7 बाट नेकपा एमालेको तर्फबाट निर्वाचित भएका छन्। हाल उनी नेकपा को संसदीय दलका नेता पनि हुन् । झापामा विद्यालय जीवन सुरु गरेर ओलीले कक्षा 4 सम्मको अध्ययन गाउँमा पूरा गरेका थिए। ओली झापाको आदर्श माध्यमिक विद्यालयबाट विक्रम संवत् 2028 साल प्रवेशिका परिक्षा उत्तिर्ण भए। उनी भाषण गर्दा उखान-टुक्कालाई प्रयोग गरेर हाँस्यरसलाई मिसाउन खप्पिस छन् । ओली हाल अनन्तलिङ्गेश्वर नगरपालिका–2, बालकोट, भक्तपुरका स्थायी वासिन्दा हुन् ।
