
सन् 1952मा स्व.प्रा. भुवनलाल जोशी र शिक्षाविद् स्व. विजयानन्द जोशीद्वारा संयुक्तरूपमा स्थापना भएको सिद्धार्थ वनस्थली इन्स्टीच्युटको शुरुको नाम 'वनस्थली विद्याश्रम' थियो। खरको छाना भएको दुईतले माटोको भवनबाट थालनी भएको उक्त इन्स्टीच्युटमा संस्थापक सदस्यका छोराछोरीलगायत छिमेकी र नातागोताहरू नै यस विद्यालयका पहिलो समूहका विद्यार्थी थिए। इन्स्टीच्युटका लागि जग्गा स्व. मार्सल जनरल हरिशमशेर ज.ब.रा.बाट सहयोगस्वरूप प्राप्त भएको थियो। स्व.प्रा. भुवनलाल जोशी अमेरिकाबाट उच्च शिक्षा हासिल गरेर फर्किएपछि उहाँकै सक्रियतामा इन्स्टीच्युटको स्थापना भयो भने उहाँले नै लगभग धेरैजसो विषयको प्राध्यापनको दायित्व लिनुभएको थियो। 
सन् 1973 मा आएर सुरुको सिद्धार्थ अङ्ग्रेजी बोर्डिङ स्कूलको नामलाई पुनः वनस्थली विद्याश्रम बनाई सिद्धार्थ वनस्थली माध्यमिक विद्यालय नामकरण गरियो र सोही वर्षदेखि लक्ष्मण राजवंशीले स्कूलको सम्पूर्ण जिम्मेवारी वहन गर्दै आउनुभएको छ।
