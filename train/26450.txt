सन् 2012-2013को प्रिमियर लिग बेलायती फुटबल क्लबहरूको लागि व्यवसायिक लिग हो । सन् 1992 देखि सुरु भएको यो लिग एक्काइसौं संस्करण हो । यसपालीको खेल तालिका सन् 2012 जुन 18 मा सार्वजनिक भएको थियो । यो फुटबल लिग सन् 2012 अगष्ट 18मा सुरु भएर सन् 2013 मे 19 तारिखमा सम्पन्न भएको हो । यसभन्दा अघि सन् 2011-12को सिजनमा जित हासिल गरेर म्यानचेस्टर सिटी यसपाला डिफेन्डिङ च्याम्पियनको रूपमा मैदानमा उत्रेको थियो । म्यान्चेस्टर सिटीको लागि सन् 1967–68 देखि अहिलेसम्मको पहिलो जित थियो ।
सन् 2013 अप्रिल 22मा ओल्ड ट्राफोर्ड रंगशालामा सम्पन्न खेलमा एस्टन भिल्लालाई 3-0 गोल अन्तरले पराजित गर्दै म्यान्चेस्टर युनाइटेड यो सिजनको उपाधि विजेता भएको छ । म्यान्चेस्टर युनाइटेडका लागि यो उपाधिमाथिको 13औं तथा इङ्लिस उपाधिमाथिको 20औं विजय हो । पाँच खेल खेल्न बाँकि रहँदा नै अङ्क तालिकाको दोस्रो स्थानमा रहेको पूर्व विजेता टिम म्यान्चेस्टर सिटी, म्यान्चेस्टर युनाइटेडभन्दा 16 अङ्कले पछि परेपछि युनाइटेडलाई विजेता घोषणा गरिएको हो । सन् 2005-06मा चेल्सीलाई विजेता घोषणा गरिएपछि विजेता बारे अप्रिलमा निर्णय लिइएको यो पहिलोपटक हो । त्यस्तै प्रिमियर लिगको इतिहासमा चारवटा खेल बाँकि हुँदा नै खेलको विजय सुनिस्चित भएको यो चौथो पटक हो । यसभन्दा अघि सन् 2003-04मा अार्सनल यसैगरी च्याम्पियन घोषित भएको थियो । बेलायती राष्ट्रिय फुटबल टिम व्यवस्थापक रोय हड्सनले युनाइटेडका व्यवस्थापक एलेक्स फर्गसनलाई 21 सिजनमा 13 उपाधि जिताउन सफल जादुगरको संज्ञा दिएका छन् ।.
