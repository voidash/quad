हित काजी गुरुङ
संसदमा सम्बोधन गर्दा पनि कविता वाचन गरेर गर्ने भएकाले 'कवि संसद'को नाम पाएका हितकाजी गुरुङ स्याङजा क्षेत्र नं. 1 बाट निर्वाचित एमालेका सभासद हुनुहुन्छ। 47 वर्षीय गुरुङ 2035 सालदेखि राजनीतिमा संलग्न रहँदै आउनुभएको छ। राजनीतिक संघर्षका क्रममा 2037 र 2042 सालमा गरी साढे चार वर्ष जेल जीवन बिताइसक्नुभएका गुरुङ हाल एमाले गण्डकी अञ्चल कमिटी सदस्य हुनुहुन्छ। 2056 सालको संसदीय निर्वाचनमा पनि सोही क्षेत्रबाट निर्वाचित गुरुङ व्यवस्थापिका-संसदको सदस्य रहिसक्नुभएको छ। 2048मा पनि संसदीय चुनावमा भाग लिनुभएका गुरुङले एमाले स्याङजा जिल्ला सदस्यको जिम्मेवारी समेत पूरा गरिसक्नुभएको छ। त्रिभुवन विश्वविद्यालयबाट राजनीतिशास्त्रमा स्नातक गुरुङ 2 छोराका पिता हुनुहुन्छ। साहित्य लेखन तथा अध्ययनमा उहाँको विशेष रुचि छ। मुक्तक संग्रह 'उपहार' र 'हृदयको सुस्केरा' उहाँका प्रकाशित कृति हुन्। जनताको निकट सम्बन्ध र जनप्रतिनिधिका रूपमा यस अघि गरेका कामहरूबाट प्रभावित भएर जनताले आफूलाई संविधानसभामा पुर्‍याएको उहाँको आकलन छ। संविधानसभामा उहाँले पार्टीको एजेण्डालाई अघि वढाउने र आदिवासी-जनजातिलाई राज्यका सबै अंङ्गमा समावेश गर्ने व्यवस्था मिलाउने मुद्दाहरूमा आफूलाई केन्द्रित गर्ने अठोट गर्नुभएको छ। 
