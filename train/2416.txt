शिव प्रकाश नेपाली साहित्यकार हुन्। उनी अमेरिकाको म्यासेचुसेट्स राज्यको बोस्टनमा बस्छन्। 
उनको जन्म पिता हरिप्रसाद पौड्याल र माता चन्द्रमायादेवी पौड्यालका तेस्रा पुत्रका रूपमा मोरङ जिल्लाको हरैंचामा भएको हो। उनले हरैंचाको पचामस्थित जनता माद्यमिक विद्यालय पढेका हुन्। काठमाडौंको शंकरदेव कलेजका विद्यार्थी शिव विस्तारै पत्रकारिता र साहित्यमा लागेका हुन्।उनको जन्म 2021 सालमा भएको हो। उनका दुर्इ दाजु, एक भार्इ, एक दिदी र दुर्इ बहिनी छन्। उनको विवाह 2047 सालमा कल्पना मिश्रसँग भएको हो। छोराको नाउँ सौरभ पौड्याल हो।
स्नातक तह पूरा गरेका शिव मूलतः कथा, कविता, हास्यव्यङ्ग्य कविता, गीत, गजल लगायत विभिन्न पत्रपत्रिकामा समसामयिक विषयमा लेख लेख्छन्। उनका प्रकाशित कृतिहरू यसप्रकार छन्-1. जय नेताजी 2. गोलमाल 3. खेलकूद ज्ञानमञ्च 4. स्पन्दन 5. जैमली 6. घागी 
उनले 2066 सालमा पिताका नाममा हरिप्रसाद पौड्याल स्मृति प्रतिष्ठान स्थापना गरेका छन्। वि. सं. 2069 सालमा सो प्रतिष्ठानको पुनर्नामाकरण भयाे र माता तथा पिताका नाउँमा श्री चन्द्र-हरि प्रतिष्ठान बनाइयाे। प्रतिष्ठान स्थापना भएकै वर्ष दुई पुरस्कार स्थापना गरेको घोषणा कार्तिक 19मा गरे। उक्त प्रतिष्ठानले वर्षेनि जैमली साहित्य पुरस्कार र जैमली डायस्पोरा साहित्य पुरस्कार प्रदान गर्छ। जैमली साहित्य पुरस्कार जुनसुकै क्षेत्रमा रहेर जुनसुकै विधामा लेखिएको एक कृतिलाई प्रदान गरिन्छ। जैमली डायस्पोरा साहित्य पुरस्कार डायस्पोरामा रहेर कृति प्रकाशित गर्ने नेपाली स्रष्टाका कृतिलाई प्रदान गरिन्छ।
हरिप्रसाद पौड्याल स्मृति प्रतिष्ठानका संस्थापक शिव प्रकाशले स्वर्गीय पिताका नाउँमा शिक्षा क्षेत्रमा पनि योगदान गरेका छन्। मोरङको हरैंचा पचाम स्थित श्री जनता उच्चमा विमा शिक्षा कोश स्थापना गरेका छन्। उक्त कोशले वार्षिक रूपमा कम्तिमा दुर्इ विद्यार्थीलार्इ सन् 2008 देखि छात्रवृत्ती प्रदान गर्दै आएको छ।
1) अन्तर्राष्ट्रिय नेपाली साहित्य समाज, आजीवन सदस्य।
2) हिमालयन लायन्स क्लब अफ न्यु इंगल्याण्ड, पूर्व अध्यक्ष।
3) अन्तर्राष्ट्रिय नेपाली साहित्य समाज, अनेसास म्यासेचुसेट्स च्याप्टर, पूर्व महासचिव।
4) प्रथम अन्तर्राष्ट्रय नेपाली साहित्य सम्मेलन, 2008 न्यूयोर्क, महासचिव।
5) ग्रेटर बोष्टन नेपाली समाज, केही समय सदस्य।
6) श्री रिद्दीसिद्दी सहकारी संस्था धुलाबारी झापा, आजीवन सदस्य।
7) नेपाली जनसम्पर्क समिति अमेरिका, पूर्व प्रवक्ता।
