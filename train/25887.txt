भरत नेपाली प्याकुरेलले विभिन्न कक्षाका लागि नेपाली किताब लेख्नुभएको छ। केही किताबको सम्पादन गर्नुभएको छ। उहाँको जन्म 2010 मंसीर धान्य पूर्णिमाका दिन सप्तरी जिल्लाको छिन्नमस्ता सखडामा भएको हो। बुबा जानकीप्रसाद र आमा शकुन्तला देवीका उहाँ जेठो छोरा हुनुहुन्छ। उहाँका एक भाइ र दुइ दिदीबहिनी जन्मनुभयो। उहाँले पाठ्यक्रम केन्द्र, सानोठिमीबाट प्रकाशित 'मेरो नेपाली किताब' कक्षा 4, 'हाम्रो नेपाली किताब' कक्षा 7 लेख्नुभएको छ। त्यस्तै साझा प्रकाशनद्वारा प्रकाशित साझा नेपाली 'क' देखि कक्षा 6 सम्म, त्यस्तै रत्नपुस्तकबाट प्रकाशित नेपाली भाषा पाठमाला क देखि कक्षा 5 सम्म एवम् चमेली, प्रकाशजस्ता साक्षरता पुस्तक लेख्नुभएको छ। उहाँबाट शिक्षक निर्देशिका विभिन्न पाठ्यपुस्तकको विषयवस्तु तथा भाषा सम्पादन भएका छन्। पाठ्यपुस्तक लेखक प्याकुरेलसँग शिक्षा मन्त्रालयअर्न्तर्गत विद्यालय निरीक्षक, भाषा विशेषज्ञ, उपनिर्देशक, वरिष्ठ विज्ञ तथा जिल्ला शिक्षा अधिकारीको अनुभव छ। उहाँले मलेसिया, जापान, थाइल्यान्ड, भारत, बेलायत, पाकिस्तान, डेनमार्कको भ्रमण गर्नुभएको छ। उहाँ शिक्षा मन्त्रालय, केशरमहलमा उपसचिव हुनुहुन्छ।
