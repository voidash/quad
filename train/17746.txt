आमोद प्रसाद उपाध्याय
मोरङ,आमगाछीका पुराना राजनीतिकर्मी आमोदप्रसाद उपाध्याय मोरङ क्षेत्र नं. 1 बाट निर्वाचित नेपाली कांग्रेसका सभासद हुनुहुन्छ। आधा शताब्दी अघि राजनीति शुरु गरेका 74 वर्षीय उपाध्याय 2056 सालको संसदीय निर्वाचनमा समेत सोही क्षेत्रबाट निर्वाचित हुनुभएको थियो। उहाँ पुनर्स्थापित व्यवस्थापिका-संसदमा समेत क्रियाशील हुनुहुन्थ्यो। 2051 सालमा राष्‍ट्रिय सभा सदस्य भएका उपाध्याय 2056 देदि 2058 सालसम्म शिक्षा तथा खेलकूद मन्त्री रहनुभयो। राजनीतिक संघर्षका क्रममा पटक-पटक पक्राउ परी जेल जीवन बिताएका उपाध्यायले निर्वासित जीवन समेत बिताउनुभएको छ। हाल उहाँ नेपाली कांग्रेसका केन्द्रीय आमन्त्रित सदस्य हुनुहुन्छ।भारतबाट राजनीतिशास्त्रका स्नातक उपाध्याय दुई छोरा, एक छोरीका पिता हुनुहुन्छ। समाजसेवा र अध्ययनमा विशेष रुचि राख्‍ने उहाँका लेख-रचना लामो समयदेखि विभिन्न पत्रपत्रिकामा प्रकाशित हुँदै आएका छन्। जनतासँगको निकट सम्बन्ध र नेपाली कांग्रेसको समाजवाद तथा बहुदलीय लोकतन्त्रप्रतिको प्रतिबद्धताले आफूलाई संविधानसभा निर्वाचनमा विजयी बनाएको उहाँको आकलन छ। सभासद उपाध्यायले संविधानसभामा प्रमुखतासाथ उठाउने अठोट गरेका प्रमुख दुई मुद्दा हुन् - क. सङ्घीय लोकतान्त्रिक गणतन्त्र संस्थागत गर्ने, ख. राज्यको पुनः संरचना गर्ने। 

