माओवादीबाट प्रत्यक्षबाट चुनिने 23 सभासद्मध्ये एक हुनुहुन्छ कैलाली 1 बाट विजयी रूपा चौधरी। उहाँ अन्तरिम व्यवस्थापिका संसदमा विधायिका पनि हुनुहुन्थ्यो। 054मा स्कूल पढ्दैगर्दा राजनीतिमा साइत गर्नुभएकी रूपा अनेमसंघ क्रान्तिकारीको केन्द्रीय सचिवालय सदस्य तथा थारुवान राज्य समिति सदस्य हुनुहुन्छ। 055मा पार्टी सदस्यता प्राप्त गर्नुभएकी रूपाले 056 देखि पूर्णकालीन हुनुभएको थियो। उहाँ पूर्णकालीन नहुँदै दुई वर्ष जेल जीवन ब्यतीत गर्नुभयो। उहाँ जेलमुक्त भएपछि दुई वर्ष जनमुक्ति सेनामा कम्पनी र बटालियन कमिसार हुनुभयो। उहाँले गण्डक अभियान अन्तर्गत बुटवल, धरमपानीजस्ता थुप्रै युद्धमोर्चामा भाग लिनुभयो। फुर्सदमा अध्ययनमा सरिक हुने रूपका श्रीमान् नेपबहादुर चौधरी जनमुक्ति सेनामा बिग्रेड कमाण्डर तथा सातौं डिभिजनको सचिव हुनुहुन्छ। सामान्य किसान परिवारमा जन्मनुभएकी रूपाले एसएलसीसम्मको औपचारिक अध्ययन गर्नुभएको छ। 
उहाँले संविधानमा लेख्नका लागि उहाँका आफ्नै छुट्टै एजेण्डा नभई पार्टीकै एजेण्डालाई नै संविधानमा सुनिश्चित गराउन पहल गर्ने बताउनुहुन्छ। दस वर्षसम्म ज्यान हत्केलामा राखेर जनताको नयाँ दिन फिराउन लडेको पार्टी र यसका जनमुखी कार्यदिशाका कारणले नै आफू र आफ्नो दललाई विजयी बनाएको रूपाले बताउनुहुन्छ। 
