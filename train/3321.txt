कालीप्रसाद उपाध्यायलाई नेपालको पहिलो महान्यायाधिवक्ता मानिन्छ ।
नेपाल अन्तरिम शासन विधान, 2007 मा महान्यायाधिवक्ता सम्बन्धी कुनै व्यवस्था नभएकोमा सरकारका लागि कानुनी सल्लाहकारको आवश्यकता महसुस गरी कार्यकारिणी आदेशबाटै वि.सं. 2008 साल पौष 8 गते उपाध्यायलाई नेपालको पहिलो महान्यायाधिवक्ताका रूपमा नियुक्ति गरिएको हो । महान्यायाधिवक्ताको नियुक्तिपछि प्रधान न्यायालय ऐन, 2008 मा भएको प्रथम संशोधन को दफा 41 ले महान्यायाधिवक्ताको सेवाका शर्तहरू, काम, कर्तव्य र अधिकार निर्धारण गर्‍यो । उक्त दफामा प्रधान न्यायालयको न्यायाधीश हुन लायक व्यक्तिलाई महान्यायाधिवक्ताका रूपमा नियुक्त गर्न सक्ने व्यवस्था गरिएको थियो ।
