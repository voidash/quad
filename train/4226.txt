लाजिम्पाट दरबार, वा अग्नि भवन काठमाडौंमा स्थित एक पाँडे वंशको दरबार थियो जसलाई राणावंशले हत्यायो । यो दरबार काजी वीरकेशर पाँडेको निज निवास थियो । जुन पछि वीर शम्शेर र त्यसपछि अग्नि शम्शेरले लिए ।
दरबार नारायणहिटी राजदरबार नजिकै अवस्थित छ ।
जसरी थापाथली थापा वंशको थलो थियो त्यसरी नै लाजिम्पाट पाँडे वंशको थलो थियो । कोत पर्वपश्चात राणावंशी शासकहरूका मामा काजी कर्णेल त्रिविक्रम सिंह थापाले यस दरबार कब्जा गरे र 28 वर्ष सन् 1875 सम्म बसोबास गरे ।
मामा काजी कर्णेल त्रिविक्रम सिंह थापाले सन् 1875 मा बनारस प्रस्थान गरे ।सन् 1886 मा वीरशम्शेरले आफ्नो भाइ जीत शम्शेरका लागि पुरानो भवन भत्काइ नयाँ भवन बनाए । जीत शम्शेरको देहान्त सन् 1913 मा भएपछि जुद्ध शम्शेरका छोरा अग्निशम्शेरले पाए । त्यसैले यो भवनलाई अग्निभवन पनि भनिन्छ । अग्निशम्शेरको देहान्त भएपछि यस भवनलाई होटल शङ्करमा परिणत गरियो ।
होटल शङ्कर जुन पहिले लाजिम्पाट दरबार थियो । पछिल्लो संरचना राणा शासनमा जोगवीर स्थापितद्वारा वीर शम्शेरको लागि बनाइयो।
