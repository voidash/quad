
महेन्द्रबहादुर गुरुङ वरिष्ठ इन्जिनियर हुनुहुन्छ। गुरुङको जन्म 2011 असोज 2मा ओखलढुंगाको रुम्जाटारमा भएको हो। उहाँ पिता कृष्णबहादुर र माता रमादेवीका छोरा हुनुहुन्छ। उहाँहरू तीन भाइ जन्मनुभयो। महेन्द्र माहिलो हुनुहुन्छ। उहाँले काठमाडौंको अस्कल क्याम्पसबाट गणितमा उच्च अङ्क ल्याई आइएस्सी गर्नुभयो। आइएस्सीको पहिलो वर्षा उहाँ देशकै सातौं हुनुभएको थियो। राम्रो पढेकाले विदेशमा पढ्ने छात्रवृत्ति पाउनु भयो। इन्जिनियरिङमा बीइ भारतमा सक्नुभयो भने एमएस्सी अमेरिकामा पूरा गर्नुभयो। 2037 देखि सरकारी सेवा गर्दै आएका गुरुङ चीन, जापान, फिलिपिन्स, भारत, अमेरिका, थाइल्याण्ड आदि मुलुक पुग्नुभएको छ। बाल्यकालमा साहित्यमा रुचि राख्ने गुरुङले 'नेपालमा सिंचाईको संस्थागत विकास' नामक पुस्तक लेख्नुभएको छ। विभिन्न संस्थामा रहेर सामाजिक सेवा गर्दै आएका गुरुङ जलउत्पन्न प्रकोप नियन्त्रण विभागका महानिर्देशक हुनुहुन्छ।
