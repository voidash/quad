वालिङ स्याङ्जा जिल्लाको मध्य क्षेत्रमा फैलिएको, आँधिखोलाको किनारमा पर्ने मुख्य वाणिज्य केन्द्र तथा नगरपालिका हो । वालिङ नगरपालिका, जिल्ला सदरमुकाम पुतलीबजार वाट 20 कि.मी. टाढा रहेको छ । साविकको वालिङ, धनुवासे र पेखुबाघखोर गाउँ विकास समिति मिलाएर नेपाल सरकारले मिति 2053/10/11 गते वालिङ नगरपालिका घोषणा गरेको थियो । विसं 2073 सालमा नेपालको नयाँ प्रादेशिक संरचना कायम गर्दा स्याङ्जा जिल्लामा मा साविकको वालिङ नगरपालिका, एलादी, केवारे भञ्ज्याङ, जगत भञ्ज्याङ, छाङछाङ्दीको वडाहरू, तिनदोबाटेको वडाहरू, मल्याङकोटको वडा नं. 4, कालिकाकोटको वडाहरू, सिर्सेकोट, पेलाकोटको वडाहरू स्वरेकको वडाहरू र माझकोट शिवालय गाउँ विकास समितिहरूलाई समेटिएको छ । जिल्लाकै मध्यभागमा रहेको यस नगरपालिकाको बीच भाग बाट ऐतिहासिक खोला आँधिखोला बगेको छ भने पर्यटकीय नगरी पोखरा र ऐतिहासिक स्थल लुम्बिनीलाई जोड्ने राष्ट्रिय राजमार्ग सिद्धार्थ राजमार्गले काटेर गएको छ । नक्साको आकार हेर्दा चरा जस्तो देखिने वालिङ नगरपालिका समुन्द्र सतहबाट 731 मिटर देखि 1596 मिटर उचाई सम्म रहेको छ । वालिङ नगरपालिकामा 14 वडाहरू रहेका छन ।
गोर्खा प्रदेश स्थित स्याङ्जा जिल्लामा साविकको वालिङ नगरपालिका, एलादी, केवारे भञ्ज्याङ, जगत भञ्ज्याङ, छाङछाङ्दीको वडाहरू, तिनदोबाटेको वडाहरू, मल्याङकोटको वडा नं. 4, कालिकाकोटको वडाहरू, सिर्सेकोट, पेलाकोटको वडाहरू स्वरेकको वडाहरू र माझकोट शिवालय गाविसहरूलाई मिलाएर हालको वालिङ नगरपालिका बनाइएको हो । त्यसैले राष्ट्रिय जनगणना 2068का अनुसार यी ठाउँहरूको जनसंख्यालाई जोडेर वालिङ नगरपालिकाको जनसंख्या 51,143 रहेको छ ।
वालिङलाई "स्मार्ट वालिङ" बनाउन 19 बिषयलाई लिएर अगाडी बढाइएको छ। स्मार्ट वालिङलाई प्रतिनिधित्व गर्न गुलाबी रंग छानिएको छ। यसै संगै अहिले वालिङलाई गुलाबी बनाउने 30% जति कार्य सकिएको छ।
पोली-टेक्निकल कलेज निर्माण, नदि-नाला संरक्षण, फोहोर व्यवस्थापन, चर्पी तथा सेप्टिक ट्यांक निर्माण, अनलाईन बिल भुक्तानी, वालिङलाई 85% गुलाबी बनाउने जस्ता अन्य थुप्रै कार्य भैरहेको छ।
