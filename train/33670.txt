चलचित्र कलाकार किशोर मालाकारको जन्म वि.सं. 2010 साल भदौमा भएको थियो। उहाँले करिब दुई दशक अभिनय गर्नुभयो। उनको 2055 साल मंसिर 4 गते निधन भयो। उहाँका श्रीमती, तीन छोरा र दुई छोरी हुनुहुन्छ। उहाँले 'के घर के डेरा' नामको नेपाली चलचित्रमा पहिलोपटक अभिनय सुरू गर्नुभएको थियो। 
1 सय 25 किलोग्राम तौल, ठूलो शरीर र अजंगको अनुहारका कारण चलचित्रहरूमा मूलतः खलनायककै भूमिका गर्नुभयो। उहाँले विश्वास, हामी एक हौँ, चेलीबेटी, लोभीपापी, माया, अन्याय, शिलु, सरस्वती, सक्कली-नक्कली, सुनचाँदी, रक्षा, मायाप्रीति, गरीब, युगदेखि युगसम्म आदि करिब तीन दर्जन जति ठूलो पर्दाका चलचित्रका साथै थुप्रै भिडियो चलचित्र र केही टेलिश्रृंखलाहरूमा समेत साना-ठूलो सबैखाले अभिनय गर्नुभयो। 
'खोज' र 'भवानी ज्याक्सन' जस्ता हिन्दी चलचित्र र लेडी टार्जन, लेडी र्‍याम्बोजस्ता बङ्गाली भाषाका चलचित्रहरूमा अभिनय गर्नुभएको थियो। उहाँको अन्तिम चलचित्र 'मिस्टर रामकृष्णे' हो।


