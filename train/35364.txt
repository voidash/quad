त्रिभुवन विश्वविद्यालय अन्तर्गतका पाँच अध्ययन संस्थानहरु मध्ये इन्जिनियरिङ अध्ययन संस्थान एक हो । यसको स्थापना नयाँ शिक्षा योजना सँगै वि.सं. 2029 सालमा भएको हो । स्थापना कालमा यसले राष्ट्रिय आवश्यकता अनुरूपका मध्यम तथा उच्च तहका इन्जिनियरिङ जनशक्ति अर्थात् ओभरसियर र इन्जिनियरहरू उत्पादन गर्ने, विभिन्न तहका जनशक्तिलाई तालिम दिने र देशको इन्जिनियरिङ क्षेत्रको प्राविधिक क्षमता अभिवृद्धि गर्ने उद्देश्य राखी अनुसन्धान गर्ने तथा परामर्श सेवा उपलब्ध गराउने मूलभूत उद्देश्यहरू राखेको थियो । यी उद्देश्यहरू प्राप्तिका लागि हाल इन्जिनियरिङ अध्ययन संस्थान अन्तर्गत चारवटा आंगिक क्याम्पसहरू सञ्चालित छन् । ती क्याम्पसहरु, केन्द्रीय क्याम्पस, पुल्चोक, थापाथली क्याम्पस, पूर्वाञ्चल क्याम्पस र पश्चिमाञ्चल क्याम्पस हुन् । उच्च शिक्षामा नीजि तथा समुदायको भूमिकालाई पनि परिचालन गर्ने सरकारको लक्ष्य अनुरुप इन्जिनियरिङ शिक्षा प्रदान गर्नका लागि त्रि.वि.बाट सम्बन्धन प्राप्त गरेका अन्य 10 वटा कलेजहरु पनि इ.अ.संस्थान अन्तर्गत सञ्चालनमा रहेका छन् । ईन्जिनियरिङ विधाका विभिन्न क्षेत्रहरुमा उच्च स्तरीय दक्ष जनशक्ति उत्पादन गर्नुका साथै सोध तथा अनुसन्धानका क्षेत्रहरुमा समेत नेतृत्वदायि भूमिका निर्बाह गर्नु पर्ने आजको चुनैतिपूर्ण आवश्यकतालाई यसले आफ्नो गहन जिम्मेवारीको रुपमा लिँदै आएको छ ।
इन्जिनियरिङ अध्ययन संस्थानअन्तर्गत केन्द्रीय क्याम्पस, पुल्चोक, पश्चिमाञ्चल क्याम्पस, पूर्वाञ्चल क्याम्पस, थापाथली क्याम्पस तथा त्रि.वि.बाट सम्बन्धन प्राप्त कलेजहरूमा भर्ना भई अध्ययन गर्न चाहने आवेदकहरूले अनिवार्यरूपमा इन्जिनियरिङ अध्ययन संस्थानले सञ्चालन गरेको प्रवेश–परीक्षा दिई विद्यापरिषदले तोके अनुसार न्यूनतम् अंकभार तथा मापदण्ड पूरा गरी प्रबेश परीक्षामा सफल भएको हुनुपर्नेछ ।
वि.सं. 1987 साल फाल्गुन 19 गते उद्घाटन भएर काठमाडौंको वसन्तपुर, मा एउटा टेक्निकल स्कूल संचालनमा थियो । सो स्कूलमा प्रारम्भमा टेक्सटायल सम्बन्धि प्रशिक्षण प्रदान गर्न शुरु गरियो । वि.सं. 1999 चैत्र 12 गते देखि एस.एल.सी. उत्तीर्ण विद्यार्थीहरूलाई भर्ना गरी 2 वर्षे सिभिल इन्जिनियरिङ सब–ओभरसियरको प्रशिक्षण दिने काम प्रारम्भ भयो । उक्त स्कूललाई वि.सं. 2002 सालमा त्रि–चन्द्र क्याम्पस हातामा सारिएको थियो । वि.सं. 2007 सालमा उक्त टेक्निकल स्कूललाई इन्जिनियरिङ स्कूलमा परिणत गरियो । सो स्कूलमा वि.सं. 2011 सालदेखि सिभिल इन्जिनियरिङ कार्यक्रममा 2 वर्षे ओभरसियर कार्यक्रम सुरु भयो । सो कार्यक्रम अन्तर्गत एक वर्ष मात्र प्रशिक्षण लिएको खण्डमा सब–ओभरसियर हुने प्रावधान थियो । 
तर, दुईवर्षे ओभरसियर कार्यक्रमको प्रशिक्षण पहिलो बर्ष सकिए पछि दोस्रो वर्ष सुरु नहँुदै बन्द भयो । यसरी बन्द भएको कार्यक्रम वि.सं. 2015 सालदेखि नियमित भर्ना गरी पूनः संचालनमा ल्याइयो । यो कार्यक्रममा वि.सं. 2011 सालमा कार्यक्रम बन्दभई एक वर्षको प्रशिक्षण मात्र पूरा गरी बसेका विद्यार्थीहरूलाई समेत दोस्रो वर्षदेखिको पाठ्यांशमा भर्ना लिएर वि.सं. 2016 सालमा सिभिल ओभरसियरको पहिलो समूहको उत्पादन भयो । त्यसको एक वर्षपछि यस स्कूललाई जावलाखेल, ललितपुर मा सारियो । वि.सं. 2023 सालमा इन्जिनियरिङ स्कूलको नामाकरण नेपाल इन्जिनियरिङ इन्स्टिच्युट भयो । यसै साल उक्त संस्था जावलाखेलबाट पुल्चोकस्थीत आनन्द निकेतनको हातामा सारियो र 2 वर्षको ओभरसियरको अध्ययन अवधिलाई 3 वर्ष गरियो । वि.सं. 2028 साल देखि सिभिल इन्जिनियरिङ कार्यक्रमका अतिरिक्त इलेक्ट्रिकल इन्जिनियरिङ कार्यक्रम सुरु गरियो भने 3 वर्षे कार्यक्रमको अवधिलाई पुनः 2 वर्षे गरियो ।
यस क्याम्पस अन्तर्गत वि.सं. 2028 देखि वि.सं. 2032 सालसम्म, इलेक्ट्रिकल, ब्रिकलेइङ, कार्पेन्ट्री र प्लम्बिङ विषयमा क्रमशः 9 महिना, 12 महिना र 15 महिना अवधिका कालिगढ तालिमहरू पनि सञ्चालन गरिएका थिए ।
नयाँ शिक्षा योजना सुरु भएपछि नेपाल इन्जिनियरिङ इन्स्टिच्युट तथा थापाथलीमा बि.स. 2019 सालमा स्थापित टेक्निकल ट्रेनिङ इन्स्टिच्युट लाई एकिकृत गरी वि.सं. 2029 सालमा इन्जिनियरिङ अध्ययन संस्थानको गठन भयो । 
कुल रत्न तुलाधर  इन्जिनियरिङ अध्ययन संस्थान, त्रिभुवन विश्वविद्यालयको प्रथम डिन बने।
यस अध्ययन संस्थान अन्तरगत नेपाल इन्जिनियरिङ इन्स्टिच्युट को स्थापना भएको पुल्चोकस्थीत आनन्द निकेतनको हातामा केन्द्रीय क्याम्पस, पुल्चोक रहेको छ । यस क्याम्पसमा वि.सं. 2030 सालदेखि आर्किटेक्चर, वि.सं. 2032 सालमा रेडियो इलेक्ट्रोनिक्स र वि.सं. 2033 सालमा रेफ्रिजेरेसन एन्ड एयरकन्डिसनिङ इन्जिनियरिङ कार्यक्रमको प्रमाण–पत्र तहको अध्ययन अध्यापन कार्य शुरु गरिएको हो । सिभिल इन्जिनियरिङ स्नातक तहको कार्यक्रम 2041 देखि नियमित रुपमा सुरु भई हाल आर्किटेक्चर, मेकानिकल, इलेक्ट्रोनिक्स तथा इलेक्ट्रिकल कार्यक्रमहरूमा स्नातक तह समेत सञ्चालन भइसकेका छन् । यस क्याम्पसमा सिभिल कार्यक्रमको अतिरिक्त वि.सं. 2051 सालदेखि इलेक्ट्रिकल र इलेक्ट्रोनिक्स, वि.सं. 2052 सालदेखि मेकानिकल र आर्किटेक्चर र वि.सं. 2055 सालदेखि कम्प्युटर इन्जिनियरिङ कार्यक्रममा स्नातक तहको पठन–पाठन शुरु भएका छन् ।
हाल उक्त बिधाहरुमा स्नातकोत्तर तथा बिद्याबारिधि कार्यक्रमहरु पनि सञ्चालन हुदै आएको छ । इ.अ.सं., केन्द्रीय क्याम्पस, पुल्चोकमा स्नातकोत्तर तहका कार्यक्रमहरू सञ्चालन गर्दै लैजाने उद्देश्यअनुरूप वि.सं. 2053 सालदेखि आर्किटेक्चर विभाग अन्तर्गत Urban Planning र सिभिल विभागअन्तर्गत Structural Engineering, वि.सं. 2054 सालदेखि Environmental Engineering तथा वि.सं.2056 सालदेखि Water Resources Engineering,वि.सं. 2058 सालदेखि Renewal Energy Engineering, Information & Communication Engineering र Power System Engineering, वि.सं. 2059 सालदेखि Geo-Technical Engineering र वि.सं. 2065 सालदेखि Sustainable Water Sanitation, Health & Development विषयमा स्नातकोत्तर तहको अध्यापन कार्य शुरु गरिएको हो । 2066 साल देखी Master of Science in Technology and Innovation Management कार्यक्रम,2067 साल देखि Transportation Engineering कार्यक्रम तथा वि.स. 2068 साल देखि Disaster Risk Management तथा बि.सं.2069 देखि Energy System Planning र Computer System & Knowledge Engineering कार्यक्रमहरु सुरु गरिएका छन् । वि.सं. 2054 सालदेखि शुरु गरिएको विद्यावारिधि कार्यक्रमको दोश्रो समुहको भर्ना वि.स. 2059 मा गरियो र यस कार्यक्रमलाई वि.स. 2067 साल देखि निरन्तरता दिईएको छ ।
यस शिक्षण संस्थाको भौतिक र प्राविधिक विकासमा विभिन्न चरणमा विभिन्न मित्र राष्ट्रहरू भारत, संयुक्त अधिराज्य, नर्वे, लगायत विभिन्न अन्तर्राष्ट्रिय संघ संस्थाहरू जस्तैः विश्व बैङ्क, अन्तर्राष्ट्रिय श्रम सङ्गठन, तथा संयुक्त राष्ट्र संघीय विकास कार्यक्रम आदिको सहयोग प्राप्त भएको छ । विश्व बैंकको ऋण–सहयोग, स्विस महासंघ र क्यानाडाली सरकारको अनुदान सहयोगमा स्नातक तथा स्नातकोत्तर कार्यक्रमहरु शुरु गर्न सहयोग पुगेको हो ।
केन्द्रीय क्याम्पस, पुल्चोकमा स्नातक र सोभन्दा माथिल्ला तहका कार्यक्रमहरू मात्र सञ्चालन गर्ने उद्देश्यले केन्द्रीय क्याम्पस, पुल्चोकमा रहेका डिप्लोमा तहका कार्यक्रमहरू चरणबद्धरूपमा इन्जिनियरिङ अध्ययन संस्थानका अन्य आंगिक क्याम्पसहरूमा स्थानान्तरण गर्दै लैजाने क्रममा वि.सं. 2052 सालदेखि रेफ्रिजेरेसन एन्ड एयर कन्डिसनिङ कार्यक्रम पूर्वाञ्चल क्याम्पस धरानमा, वि.सं. 2053 सालदेखि इलेक्ट्रिकल र इलेक्ट्रोनिक्स कार्यक्रम पश्चिमाञ्चल क्याम्पस पोखरामा, वि.सं. 2054 सालदेखि आर्किटेक्चर कार्यक्रम थापाथली क्याम्पस, काठमाडौंमा र वि.सं. 2055 सालदेखि सिभिल कार्यक्रमलाई पनि थापाथली क्याम्पस, काठमाडौंमा स्थानान्तरण गरिएको थियो ।
देश विकासका लागि मध्यम तहको इन्जिनियरिङ क्षेत्रको दक्ष जनशक्ति उत्पादन गर्ने मूल उद्देश्यबाट मित्रराष्ट्र जर्मनी सरकारको सहयोगमा वि.सं. 2019 सालमा टेक्निकल ट्रेनिङ इन्स्टिच्युट प्रोजेक्टको स्थापना भयो । काठमाडौंको थापाथलीमा स्थापित उक्त टेक्निकल ट्रेनिङ इन्स्टिच्युटमा 2022–2024 सालमा दश कक्षा उत्तीर्ण गरेकालाई भर्ना लिई इलेक्ट्रिकल, मेकानिकल र अटोमोबाइल इन्जिनियरिङ कार्यक्रमहरूमा 3 वर्षे अवधिको प्रशिक्षण प्रदान गरियो । उपर्युक्त तीनै विषयमा 2023 सालदेखि एस.एल.सी. उत्तीर्ण गरेकालाई भर्ना गरिएको थियो । आर्किटेक्चर ड्राफ्टिङ कार्यक्रमको तीनवर्षे कोर्ससमेत एक पटकका लागि सञ्चालन गरिएको थियो । 2023 सालदेखि 2030 सालसम्म उपर्युक्त बमोजिम तीन वर्षे नियमित कार्यक्रम सञ्चालन भयो । यस अतिरिक्त वि.सं. 2027, 2029, 2030 र 2031 सालमा दश कक्षा उत्तीर्ण गरेकालाई भर्ना लिई दुई वर्ष अवधिको प्रशिक्षण पनि गरियो । यो इन्स्टिच्युट वि.सं. 2029 सालदेखि त्रि.वि. र्ईन्जिनियरिङ अध्ययन संस्थान अन्तर्गतको थापाथली क्याम्पसको नामले सञ्चालन भइरहेको छ । इलेक्ट्रिकल इन्जिनियरिङ कार्यक्रमको पठन–पाठन केन्द्रीय क्याम्पस, पुल्चोकमा सुरु गरिएको हुनाले 2033 सालपछि यस क्याम्पसमा उक्त कार्यक्रमको पठन–पाठन चालू गरिएन । 2031 सालदेखि 2042 सालसम्म उपर्युक्त नियमित तीन वर्षे कोर्सलाई 2 वर्षे गरियो । तत्पश्चात् 2043 सालदेखि अटुटरूपमा यस क्याम्पसमा मेकानिकल र अटोमोबाइल कार्यक्रममा डिप्लोमा तहका तीनवर्षे कार्यक्रमहरू सञ्चालन भइरहेका छन् र केन्द्रीय क्याम्पस, पुल्चोकमा सञ्चालन गरिदै आएको आर्किटेक्चर र सिभिल कार्यक्रम क्रमशः 2054 र 2055 देखि यस क्याम्पसमा स्थानान्तरण गरिएका थिए। 2057 सालदेखि सिभिल इन्जिनियरिङ र आर्किटेक्चर कार्यक्रमहरूमा डिप्लोमा तहका पूर्णशुल्कीय कार्यक्रम सञ्चालन गरिएका थिए । साथै 2059 सालदेखि कम्प्युटर इन्जिनियरिङ र इलेक्ट्रोनिक्स इन्जिनियरिङ विषयमा पनि डिप्लोमा तहका नियमित तथा पूर्णशुल्कीय कार्यक्रम सञ्चालन गरिएको थियो । यस क्याम्पसमा वि.स. 2062 सालदेखि बी.ई. इन्ड्रस्ट्रियल इन्जिनियरिङको कार्यक्रम सञ्चालन गरिएको छ । वि.सं.2066 साल देखि बी.ई. सिभिल इन्जिनियरिंङ तथा वि.सं.2067 साल देखि कम्प्यूटर डिप्लोमा कार्यक्रमलाई स्तर बृद्धि गरी बी.ई. इलेक्ट्रोनिक्स तथा कम्यूनिकेशन कार्यक्रम संचालित छन् । वि.सं. 2068 सालदेखि वि.ई. मेकानिकल इन्जिनियरिंङ कार्यक्रम पनि संचालनमा रहेको छ । डिप्लोमा कार्यक्रमहरुलाई स्तरोन्नति गर्ने सिलसिलामा 2068 सालदेखि इलेक्ट्रोनिक्स डिप्लोमा बन्द गरिएको थियो भनें 2069 सालदेखि आर्किटेक्चर र सिभिल इन्जिनियरिंग कार्यक्रमको डिप्लोमा तह पनि बन्द गरिएको छ । 2071 साल देखि स्नातक तहमा आर्किटेक्चर बिषयको कार्यक्रम थप भएको छ ।
औद्योगिक र भौतिक विकासका लागि अति नै आवश्यक पर्ने इन्जिनियरिङ क्षेत्रका निम्न तथा मध्यम तहको दक्ष प्राविधिक जनशक्तिको उत्पादन गरी मुलुकको सर्वाङ्गीण विकासमा सघाउ पु¥याउने उद्देश्यले वि.सं. 2034 पौषमा पूर्वाञ्चल क्षेत्रको तीनकुने, धरानमा इन्जिनियरिङ क्षेत्रको प्राविधिक क्याम्पसको स्थापनार्थ एसियाली विकास बैंकसँग ऋण सहयोग सम्झौतामा हस्ताक्षर भयो । सँगसँगै उपर्युक्त क्याम्पस स्थापनाका लागि आवश्यक प्राविधिक सहयोग उपलब्ध गराउन संयुक्त अधिराज्य सरकारसँग वि.सं. 2035 साल श्रावणमा अर्को सम्झौता सम्पन्न भयो । उक्त सम्झौताहरूको आधारमा इन्जिनियरिङ अध्ययन संस्थान अन्तर्गत यस क्याम्पसको निर्माण लगायतका सम्पूर्ण कार्य 2043 सालमा सम्पन्न भयो ।वि.सं. 2043 साल देखि यस क्याम्पसले इन्जिनियरिङ डिप्लोमा तहमा सिभिल मेकानिकल, इलेक्ट्रिकल लगायत कार्यक्रमहरू सञ्चालन गर्दै आएको थियो । 2056 सालदेखि डिप्लोमा तहका सिभिल र इलेक्ट्रिकल इन्जिनियरिङ विषयहरूमा पूर्णशुल्कीय कार्यक्रमहरू सञ्चालन गरिएका हुन् । सुरुदेखि नै संचालनमा आएको मेकानिकल, 2052 सालदेखि शुरु भएको रेफ्रिजेरेसन एन्ड एयरकन्डिसनिङ, 2059 सालदेखि संचालित कम्प्युटर इन्जिनियरिङ र इलेक्ट्रोनिक्स इन्जिनियरिङ विषयहरुका डिप्लोमा तहका नियमित तथा पूर्णशुल्कीय कार्यक्रमहरुलाई बन्द गरी वि.सं. 2069 देखि मेकानिकल, इलेक्ट्रोनिक्स एण्ड कम्यूनिकेशन इन्जिनियरिङ तथा कम्प्युटर इन्जिनियरिङ कार्यक्रममा स्नातक तहको पठन पाठन शुरु गरिएको छ । 2057 सालदेखि नै स्नातक एग्रिकल्चर इन्जिनियरिङ कार्यक्रममा कक्षा सञ्चालन भै रहेको यस क्याम्पसमा 2061 सालदेखि सिभिल इन्जिनियरिङ कार्यक्रममा स्नातक को कक्षा पनि सञ्चालनमा रहेकोे छ । नेपाल सरकारबाट यो क्याम्पस वि.सं. 2045।11।12 देखि प्राविधिक शिक्षा तथा व्यावसायिक तालिम परिषद् अन्तर्गत राखिएको थियो । 2047।2।15 देखि पुनः त्रि.वि. र्ईन्जिनियरिङ अध्ययन संस्थान अन्तर्गत पूर्वाञ्चल क्याम्पसका रूपमा सञ्चालन भइरहेको छ । क्याम्पस स्थापना देखि संचालन गरिएका इन्जिनियरिङसँग सम्बन्धित विभिन्न विषयका ट्रेड कोर्सहरू अहिले बन्द भएका छन् । 2071 साल देखि स्नातक तहमा इलेक्ट्रीकल बिषयको कार्यक्रम थप भएको छ ।
वि.सं. 2038 सालमा प्राविधिक शिक्षाको विकासलाई मुलुकको विभिन्न भागमा पु¥याई राष्ट्रिय विकासका लागि आवश्यक दक्ष जनशक्ति बढी भन्दा बढी उत्पादन गर्दै जाने उद्देश्यले पश्चिमाञ्चल विकास क्षेत्रको पोखरा, लामाचौरमा इन्जिनियरिङ क्याम्पस स्थापना गर्न विश्व बैंकसँग ऋण सम्झौता गरियो । सो ऋण सम्झौता अन्तर्गत क्याम्पस सञ्चालन गर्ने परियोजनामा संयुक्त राष्ट्र संघीय विकास कार्यक्रमबाट अन्तर्राष्ट्रिय श्रम–सङ्गठनले प्राविधिक सहायता उपलब्ध गराएको थियो ।वि.सं. 2044 साल देखि यस क्याम्पसमा कालिगढ तालिम र बिभिन्न इन्जिनियरिङ बिधामा डिप्लोमा तहका कार्यक्रमहरू सञ्चालन गरिएका थिए । हाल कालिगढ प्रशिक्षणको नियमित कार्यक्रम बन्द भएको छ । वि.सं. 2053 सालदेखि अटोमोबाइल र इलेक्ट्रोनिक्स विषयमा डिप्लोमा कार्यक्रमहरू सञ्चालन हुँदै आएको यस क्याम्पसमा 2055 सालदेखि सिभिल इन्जिनियरिङ र 2056 सालदेखि इलेक्ट्रिकल इन्जिनियरिङ डिप्लोमा तहका कार्यक्रमहरूमा पूर्णशुल्कीय कार्यक्रमहरू सञ्चालन गरिएका थिए । इन्जिनियरिङ डिप्लोमा तहमा वि.सं. 2044 सालदेखि सिभिल, इलेक्ट्रिकल र मेकानिकल कार्यक्रमको पठन–पाठन सञ्चालन भइरहेकोमा स्तरोन्नति गर्ने सिलसिलामा डिप्लोमा तहको इलेक्ट्रिकल र ईलेक्ट्रोनिक्स कार्यक्रमलाई शैक्षिक वर्ष 2062 सालदेखि बी.ई. इलेक्ट्रोनिक्स एन्ड कम्युनिकेसन इन्जिनियरिङको नियमित तथा पूर्णशुल्कीय कार्यक्रम तथा 2067 साल देखि बी.ई. इलेक्ट्रिकल कार्यक्रमले प्रतिस्थापन गरेको छ । वि.सं. 2056 सालदेखि सिभिल इन्जिनियरिङ कार्यक्रमको स्नातक तहमा नियमित तथा पूर्णशुल्कीय कार्यक्रम सञ्चालन गरिएको छ । 2059 सालदेखि संचालित कम्प्युटर इन्जिनियरिङ कार्यक्रमको डिप्लोमा तहको नियमित तथा पूर्णशुल्कीय कार्यक्रम पनि बन्द गरिएको छ । वि.सं. 2069 देखि यस क्याम्पसमा स्नातक तहमा सिभिल, इलेक्ट्रीकल, इलेक्टोनिक्स एण्ड कम्यनिकेशन, मेकानिकल, कम्यूटर तथा जियोमेटिक्स कार्यक्रमहरुमा पठन पाठन सञ्चालन भैरहेका छन् ।
त्रिभुवन विश्वविद्यालयबाट सम्बन्धन–प्राप्त कलेजहरूमा भर्ना हुनका लागि समेत इन्जिनियरिङ अध्ययन संस्थानद्वारा सञ्चालित प्रवेश–परीक्षा उत्तीर्ण हुन अनिवार्य छ । साथै सम्बन्धन–प्राप्त कलेजहरूले कुल भर्ना संख्याको 10 % स्थानमा भर्ना लक्ष्य नवढाई इ.अ.सं.को नियमित सरहको शुल्क लिई भर्ना गर्नुपर्ने प्रावधान रहेको छ ।
