मुकुन्दशरण उपाध्याय साहित्यकार हुन्। उनी आफूलाई, 'नेपाली भाषामा देखिएको अराजकतालाई अन्त्य गर्न 2035 सालदेखि निरन्तर नेपाली भाषामा समर्पित' बताउँछन्।
मुकुन्दशरणको जन्म वि. सं. 1997 साल वैशाख 5 गतेका दिन बाबु पं. दशरथ उपाध्याय र आमा केशरकुमारीका सुपुत्रका रूपमा हेम्जा गाउँ, कास्की जिल्लामा भएको हो। उनले संस्कृत र नेपालीमा साहित्याचार्य र एम्., ए. गरे। प्राध्यापनमा लामो समय बिताए।
काव्य, कथा, समालोचना, नाटक आदिमा चिनिएका उपाध्यायका प्रकाशित कृतिहरूः1. वरदान 2. प्राकृत पोखरा 3. महाभारत सूक्ति 4. धर्ती र अकाश 5. शैल सरिता 6. श्री 5 महेन्द्रालंकार 7. निम्बार्क चरितम् 8. प्रस्तावना र विवेचना 9. केलादी घाट 10. अक्षर प्रज्ञा 11. पद्य-प्रभा 12. व्याकरण चिन्तन13. सरल नेपाली: शुद्ध नेपाली14. सरल नेपाली भाषा
उपाध्यायको बालकथा 'झगडाको ओखती' निकै चर्चित मानिन्छ। बङ्गलादेशको पाठ्यक्रममा पनि यसको अनुवाद पढाइन्छ।
उनले प्राकृत पोखरा नामक खण्डकाव्यका लागि 2029 को मदन पुरस्कार प्राप्त गरेका हुन्। यसबाहेक उनले वि. सं. 2017 मा 'निम्बार्क चरितम्' का लागि अखिल भारतीय संस्कृत पुरस्कार, वि. सं. 2034 सालमा नेपाल प्रज्ञा प्रतिष्ठानद्वारा आयोजित कविता महोत्सवमा प्रथम, 2047 को गुणराज पुरस्कार, विद्यार्थी जीवनमा विभिन्न स्वर्ण पदक पाएका छन्।
