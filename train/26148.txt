सिलवास वा सिलवासा उच्चारण ; भारतको केन्द्र शासित प्रदेश दादरा र नगर हवेलीको राजधानी सहर हो । यो सहर अरब सागरको नजिकै अवस्थित छ । अङ्ग्रेजी प्रभावको कारण सिलवासको उच्चारण प्रायजसो सिलवासा गर्ने गरिन्छ र मुख्यतया मानिसहरू अब यसलाई सिल्वासा वा सिलवासा भनेर नै बोलाउने गर्दछन् । गुजरती जनसङ्ख्याको प्रभावकै कारण यसलाई सेलवास पनि भन्ने गरिन्छ । पोर्चुगेली शासनको समयमा लिसबन नजिकै रहेको सहरको नाममा सिलवासलाई भिला डी पेको डी'एक्रोस' को नामले समेत जानिन्थ्यो ।
यस नगरमा 10,000 भन्दा बढीको सङ्ख्यामा उद्योग व्यवसाय स्थापित छन्, जुन यहाँको स्थानीय सरकारलाई राम्रो मात्रामा राजस्व तिर्ने गर्छन् । भारतको प्रस्तावित 100 स्मार्ट सिटी बनाउने लक्ष्य अनुरुप यो सहरको नाम पनि रहेको छ । हिन्दी र गुजराती सहरको प्रमुख भाषा हुन्, उद्योग व्यवसाय बढ्दो क्रममा भएको हुनाले अङ्ग्रेजीको प्रयोग बढ्दो छ । 
19औँ शताब्दीको अन्तसम्म सिलवास एउटा सानो गाउँको रूपमा रहेको थियो । सिलवासको महत्वपूर्ण विकास सन् 1885 मा प्रारम्भ भयो जब पोर्चुगेली प्रशासनले नगर हवेलीको सिटलाई यस सहरसँग साट्यो । सन् 1885 फेब्रुअरी 11, सिलवासलाई सहरको रूपमा निर्माण गरियो र यसको नाम भिला डी पेको डी'एक्रोस राखियो । तर, पुरानै नाम अर्थात सिलवास नै बढी प्रयोगमा रह्यो र सबै आधिकारिक कागजातमा सिलवास नामनै राखियो ।
भारतको जनगणना 2001 अनुसार सिलवासको जनसङ्ख्या 21,890 रहेको थियो भने सन् 2011 को जनगणना अनुसार यहाँको जनसङ्ख्या 98, 265 रहेको छ ।
वर्ली मानिसहरूले यहाँ वर्ली बोल्ने गरिन्छ । यो मराठी-कोंकणी बोलीको एक भाषा हो साथै अग्री भाषा पनि यहाँका मानिसहरूद्वारा बोल्ने गरिन्छ । पोर्चुगेलीहरूद्वारा शासन गरिएको यस स्थानमा रोमन क्याथोलिक धर्म मान्ने धेरै मानिसहरूद्वारा पोर्चुगेली भाषा बोल्ने गरिन्छ । यस वाहेक यहाँ गुजराती भाषा र मराठी भाषा पनि निक्कै मानिसहरूद्वारा बोलिने गरिन्छ ।
सिलवास भारतको राष्ट्रिय राजमार्गसँग व्यवस्थित तरिकाले जोडिएको छ । यहाँबाट नजिकै रहेको रेलवे स्टेसनहरू वापी मात्रै 18 किलोमिटर टाढा र भिलाद, 12 किलोमिटर टाढा रहेको छ । यहाँबाट राष्ट्रिय राजमार्ग क्रमाङ्क 8 को प्रयोग गर्दै भिलाद हुँदै दमन 30 किलोमिटर, मुम्बई 180 किलोमिटर र सुरत 145 किलोमिटर टाढा रहेको छ । यहाँको स्थानीय बजार यातायातको लागि रिक्साको प्रयोग गर्न सकिन्छ ।
