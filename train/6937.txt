माधवकुमार नेपाल नेपालको एक राजनीतिज्ञ र नेपालको पूर्वप्रधानमन्त्री हुन् । यसभन्दा अघि पन्ध्र वर्षसम्म उहाँ नेकपा का निवर्तमान महासचिव थिए ।
माधवकुमार नेपालको जन्म विसं 2009 फागुन 26 गते रौतहट जिल्लाको गौरमा एक उच्च ब्रामण कुलमा भएको हो। उहाँको पिताको नाम मगल कुमार उपाध्याय र आमाको नाम दुर्गा देवी उपाध्याय हो। उहाँ तीन दाजुभाइमध्ये जेठो हुनुहुन्छ। गौरको श्री जुद्ध माध्यमिक विद्यालयबाट एस.एल.सी. गर्नुभयो। 2022 सालमा वीरगंज ठाकुरराम बहुमुखी क्याम्पसमा भर्ना हुनुभयो। राजनीतिमा आउनु अघि उहाले बैकमा जागीर पनि खानुभयो।
तेह्र वर्षको उमेरदेखि नै राजनीतिमा लाग्नुभएका नेपालले 2026 सालमा कम्युनिष्ट पार्टीको सदस्यता पाउनुभयो। 2028 सालमा सङ्गठन विस्तारका लागि काठमाडौं आउनुभयो। नेपाल सन् 1993 देखि नेकपा का महासचिव हुनु हुन्थो। उहाँमा माथिल्लो सदन राष्ट्रिय सभाको प्रतिपक्षी नेताको अनुभव पनि छ। उहाँ त्रिभुवन विश्वविद्यालयबाट वाणिज्यमा स्नातक हुनुहुन्छ। उहाँलाई नेपाली, हिन्दी मैथिली र अङ्ग्रेजी भाषाको राम्रो ज्ञान छ।
सन् 1991-93 अवधिमा विभिन्न अन्तर्राष्ट्रिय गोष्ठी वा सम्मेलनमा नेपालले भाग लिनुभएको थियो। सन् 1990मा नेपाल संविधान सुधार सुझाव आयोगका सदस्य हुनुहुन्थ्यो भने त्यसपछिका 2-3 वर्षमा राष्ट्रिय विकास परिषद् र राष्ट्रिय जलस्रोत विकास परिषद्को पदेन सदस्य हुनुहुन्थ्यो। नेपाल सन् 1993 मा नेकपा को विदेश मामिला विभागका प्रमुख हुनुहुन्थ्यो। त्यस्तै, केही वर्षअघि नेकपा ले स्थापना गरेको प्रथम संसदीय निर्वाचन समितिका संयोजक पनि हुनुहुन्थ्यो। नेपाल सन् 1990 मा संयुक्त वाम मोर्चाको सदस्य र सन् 1991 मा नेकपा को केन्द्रीय सङ्गठन समितिका पोलिटब्यूरो सदस्य हुनुहुन्थ्यो। सन् 1978 मा उहाँ नेकपा का संस्थापक सदस्य र पोलिटब्यूरो सदस्य हुनुहुन्थ्यो। नेपाल सन् 1976मा राजनीतिक अभियोग-राजकाज अपराध ऐनअन्तर्गत दुई वर्ष कारावासमा पर्नुभएको थियो। उहाँ सन् 1975मा समन्वय केन्द्रका संस्थापक सदस्य, 1971-74 अवधिमा नेपाल क्रान्तिकारी सङ्गठन मोरङको जिल्ला सदस्य र 1970 मा वीरगञ्ज एस.टी.आर. कलेजमा स्वतन्त्र विद्यार्थी संघको विधान मस्यौदा समितिका सदस्य हुनुहुन्थ्यो।
देशभित्र पचहत्तरै जिल्ला भ्रमण गरिसकेका नेपालले भारत, चीन, फिलिपिन्स, अमेरिका, बङ्गलादेश, उत्तर कोरिया, जर्मनी, स्वीट्जरल्यान्ड, फ्रान्स, बेलायत, बेल्जियम, निदरल्यान्ड्स, लक्जेम्बर्ग, जापान, थाइल्याण्ड, सिंगापुर, इन्डोनेसिया, रसिया, बेलारुस, भियतनाम, लाओस, यमन, मेक्सिको, क्युवा, मलेसिया, कतार, भुटान, श्रीलङ्का, माल्दिभ्स, स्वीडेन, नर्वे, फिनल्यान्ड, डेनमार्क, दक्षिण कोरिया, अस्ट्रेलिया, इरान, पराग्वे, ब्राजिल, अस्टि्रया, हङ्गेरी, पूर्वमाल, संयुक्त अरब इमिरेट्स र काजकिस्तान लगायतका मुलुकहरूको समेत भ्रमण गरेका छन्।
