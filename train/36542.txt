उपेन्द्र महतो नेपाली उद्योगपति हुन् जो मुख्यतया रसिया र नेपालमा बसोबास गर्छन् । रसियामा उनी रसिया-नेपाल उद्योग व्यवसाय सङ्घका अध्यक्ष हुन् । उनी गैर आवासीय नेपाली संघका संस्थापक अध्यक्ष हुन् । उनले सन् 2003 देखि सन् 2009 सम्म यस सङ्घको अध्यक्ष भएर कार्यभार सम्भालेका थिए । सन् 1990 देखि व्यवसायमा हात हालेका उपेन्द्रको रसियामा इलेक्ट्रोनिक्स, तेल, भवन निर्माण, बैंक तथा मेसिनहरूको कारोवार रहेको छ । रसियामा इलेक्ट्रोनिक्स कारोवारीको रूपमा व्यवसाय आरम्भ गरेका महतोको रसियाको राजधानी मस्कोबाट 400 किलोमिटर दक्षिणमा रहेको भोरोनेझमा टेलिभिजन उद्योग रहेको छ जहाँबाट प्रत्येक वर्ष 10 लाख टेलिभिजन बन्ने गर्छ । यस वाहेक उनको गोर्भुस्कामा एउटा मेगा इलेक्ट्रोनिक्स बजार रहेको छ जहाँबाट प्रत्येक दिन 80,000 ग्राहक भ्रमण गर्ने गर्छन । उनको मस्कोको महत्वपूर्ण आवाशीय भागमा 50 मिलियनको लागत बताइएको 26 तल्ले भवन रहेको छ ।
युरोप, अफ्रिका, एसिया लगायत नेपालमा पनि उनको विभिन्न क्षेत्रमा लगानी रहेको छ । नेपालको प्रमुख टेलिकम कम्पनी एनसेलमा उनको 20% शेयर रहेको छ । एनसेलको पुरानो नाम मेरो मोबाइल मा उनकै नेतृत्वमा सञ्चालनमा आएको थियो । सन् 2016 नोभेम्बरमा उनले भारतको प्रसिद्ध आयुर्वेद कम्पनी पतञ्जली आयुर्वेदलाई नेपाल भित्राउन सफल भएका छन् ।पतञ्जली आयुर्वेद उद्योग प्राइभेट लिमिटेड, नेपालमा उपेन्द्र महतो र पतञ्जली योगपीठको संयुक्त लगानी रहेको छ ।
उपेन्द्र महतोको जन्म नेपालको पूर्वी तराई सिरहाको कर्जन्हामा एक सामान्य परिवारमा भएको हो । उनको बुवाको नाम रामआशिष महतो र आमाको नाम फूलकुमारी महतो हो । उनले आफ्नो प्रारम्भिक शिक्षा सिराहाकै सरकारी विद्यालयमा गरेका थिए । इन्जिनियरिङको शिक्षा प्राप्त गर्न उनी काठमाडौंको इन्जिनियरिङ कलेज पुल्चोक क्याम्पसमा भर्ना भए । प्राविधिक क्षेत्रमा डाक्टर अफ साइन्सको पढाई गर्न रसिया तर्फ लागे र त्यहाँ उनले सो शिक्षा प्राप्त गरे ।
रसियामा डाक्टर अफ साइन्सको शिक्षा प्राप्त गरेपछि उनले रसियालाई नै प्राथमिकतामा राखेर आफ्नो इलेक्ट्रोनिक्सको व्यवासय सञ्चालन गरे । सन् 1991 मा सोभियत सङ्घको विघटन भएपछि रसियामा विदेशीले पनि लगानी गर्न अवसर पायो यहि मौकामा उनले आफ्नो इलेक्ट्रोनिक्सको व्यवसायको जग रसियामा बसाले र सो व्यवसाय चम्केपछि उनले त्यहाँ विभिन्न क्षेत्रमा लगानी गरेर धन आर्जित गर्न सफल भए ।
