
काइलियन एम्बाप्पे mbape]; जन्म 20 डिसेम्बर 1998) एक फ्रान्सेली व्यवसायिक फुटबल खेलाडी हुन् ।19 बर्षको उमेरमा, उनलाई विश्वकै उत्कृष्ट युवा फुटबलर घोषणा गरियो । साथै उनलाई फुटबल जगतको उदाउँदो नक्षत्रको रूपमा पनि चित्रण गरिएको छ । बोन्डी युथ एकेडेमीमा हुँदै एम्बाप्पेको चर्चा चुलिएको थियो जसका कारण फ्रान्सको व्यवसायिक फुटबल क्लब एएस मोनाकोले उनलाई व्यवसायिक फुटबलमा डेब्यु गर्ने निम्तो दियो । सन् 2015 मा मोनाकोबाट डेब्यु गरेसँगै उनी आफ्नो जादुयी खेलले प्रशिक्षक, समकक्षी र दर्शक सबैको ध्यान आफूतिर केन्द्रित गर्न सफल भए । उनकै उत्कृष्ट प्रदर्शनका बलले मोनाको सन् 2016-17 को लिग-1 उपाधी जित्न सफल भयो । यो उपाधी मोनाकोले 17 बर्षपछी जितेको थियो । एक बर्षपछी, फ्रान्सेली क्लब फुटबलको महारथी पेरिस सेन्ट-जर्मेनले एम्बाप्पेलाई आफ्नो क्लबमा भित्रायो । यसरी एम्बाप्पेलाई आफ्नो क्लबमा ल्याउन पिएसजीले 18 करोड युरो खर्च गरेको थियो ।2017 को डिसेम्बरमा एम्बाप्पेले युइएफए च्याम्पियन्स लिगको दशौँ गोल गरे । यसो गर्ने एम्बाप्पे सबैभन्दा कान्छा खेलाडी हुन् । व्यवसायिक फुटबलमा डेब्यु गरेको साल एम्बाप्पेले मोनाको लाई लिग-1, कप डी फ्रान्स र कप डी ला लिग गरी तिन विभिन्न ट्रफि जिताएका थिए । 2017 मा फ्रान्सको राष्ट्रिय टिमबाट डेब्यु गर्नु अघि एम्बाप्पेले फ्रान्सको 17 र 19 बर्ष मुनिको फुटबल टिमबाट समेत फ्रान्सको प्रतिनिधित्व गरेका थिए । 2018 फिफा विश्वकपमा एम्बाप्पे फ्रान्सको लागि विश्वकपमा गोल गर्ने सबभन्दा कान्छा खेलाडी बने । त्यस्तै पेले पछी विश्वकप फुटबलको फाइनलमा गोल गर्ने दोस्रो टिनएजर बने - एम्बाप्पे । फ्रान्सले 2018 फिफा विश्वकपको उपाधी जित्दा उनी प्रतियोगिताकै दोस्रो सर्वाधिक गोलकर्ता मध्येका एक थिए । सो विश्वकपमा उनले बेस्ट योङ् प्लेयर अवार्ड जितेका थिए ।
फ्रान्सको राजधानी शहर पेरिसमा जन्मिएका एम्बाप्पेका वुवा विलफ्रिड एम्बाप्पे क्यामरूनमा जन्मिएका हुन् । उनी फुटबल प्रशिक्षक समेत हुन् । त्यस्तै काइलियन एम्बाप्पेकी आमा फेजा लमारी पनि अफ्रिकी मुलुक अल्जेरियामा जन्मिएकी हुन् जो पुर्व हेन्डबल खेलाडी हुन् । काइलियनका भाई इथान एम्बाप्पे पेरिस सेन्ट-जर्मेनको 12 बर्ष मुनिको फुटबल टिमबाट खेल्ने गर्छन् । काइलियनका बाबुले धर्मपुत्र पालेका थिए जसको नाम केम्बो इकोको हो जो एक व्यवसायिक फुटबलर नै हुन् । एम्बाप्पे बाल्यकालमा क्रिस्टियानो रोनाल्डोका तस्विर र पोस्टरहरू आफ्नो कोठाको भित्तामा सजाउने गर्दथे ।
"उसँग तकनीकी कौशल र भिजन छ जुन अधिकांश केटाकेटीमा हुँदैन । उसको टाउको पछाडी आँखा छ । कहाँ हानेको बल कता जान्छ भनेर उसले पुर्वानुमान लगाउन सक्छ ।”
एम्बाप्पेले आफ्नो फुटबल करियर आफ्नै वुवाले प्रशिक्षण दिने एएस बोन्डी बाट सुरू गरेका हुन् । एएस बोन्डीकै अर्का प्रशिक्षक एन्टोनियो रिक्कार्डीले एम्बाप्पेको बारेमा भनेका छन्,
मैले पहिलो पटक उसलाई प्रशिक्षण दिँदा ऊ 6 बर्षको थियो । तपाईँ भन्न सक्नुहुन्छ कि ऊ अरूभन्दा पृथक थियो । काइलियनले अरू बच्चाले भन्दा धेरै राम्रो गर्न सक्छ । त्यतिबेलै उसको ड्रिब्लिङ् उत्कृष्ट थियो र ऊ अन्य बच्चा भन्दा धेरै छिटो दौडन्थ्यो । मैले यहाँ प्रशिक्षण गराएको 15 बर्ष भयो तर यो अवधिमा मैले भेटेका खेलाडी मध्यै ऊ नै उत्कृष्ट हो । पेरिसमा धेरै प्रतिभावान खेलाडी छन् तर ऊ जतिको प्रतिभावान खेलाडी मैले देखेको छैन । ऊ त्यो खेलाडी हो जसलाई हामी 'craque' भन्छौँ ।
अचानक, उनी क्लेरफन्टाइन फुटबल एकेडेमी गए जहाँ उनले उत्कृष्ट प्रदर्शन गर्दै गर्दा कैयौँ कहलिएका फ्रेन्च क्लब, रियल म्याड्रिड, चेल्सी, लिभरपुल, म्यानचेस्टर सिटी र बायर्न म्युनिख जस्ता क्लबले उनलाइ ट्रान्सफरको निसानामा पारेका थिए । एम्बाप्पे 11 बर्षको हुँदा चेल्सीका लागि ट्रायल दिन लन्डन गए जहाँ उनले चेल्सीको युवा टिमबाट चार्लटन एथ्लेटिक क्लब विरूद्ध खेले । अन्तन: उनी आफ्नो व्यवसायिक फुटबल एएस मोनाको बाट खेल्न थाले ।
एम्बाप्पेले 2 डिसेम्बर 2015 मा फाबियो कोन्ट्राओलाई 88 औँ मिनेटमा प्रतिस्थापन गर्दै लिग-1मा डेब्यु गरेका थिए । मोनाको को घरेलु मैदानमा खेलिएको सो खेल स्टेड मालहर्बी केन विरूद्ध थियो जुन 1-1 को बराबरीमा सकियो । त्यसदिन एम्बाप्पे 16 बर्ष 347 दिनका थिए जसका कारण उनले मोनाकोको फर्स्ट टिमबाट खेल्ने सबभन्दा कान्छा खेलाडीको किर्तिमान बनाए जुन किर्तिमा 21 बर्ष अघि थिएरी हेनरीले बनाएका थिए ।
20 फेब्रुएरी 2016 मा, एम्बाप्पले क्लबको फर्स्ट टिमबाट पहिलो गोल गरे । मोनाकोको घरेलु मैदानमा भएको लिग-1को सो खेलमा मोनाकोले ट्रोएज एसीलाई 3-1 ले पराजित गर्दा थिएरी हेनरीको अर्को किर्तिमान भङ्ग भएको थियो जसलाई एम्बाप्पेले अन्जाम दिएका थिए । सो खेलमा गोल गरेर एम्बाप्पे मोनाकोको इतिहाँसमा फर्स्ट टिमबाट गोल गर्ने सबभन्दा कान्छा खेलाडी बनेका थिए ।6 मार्च 2016 मा एम्बाप्पेले तिन बर्षसम्म मोनाकोमै आबद्ध रहिरहने गरी करार गरे ।
14 डिसेम्बर 2016 मा 2016-17 कप डी ला लिगको नकआउट चरण मा मोनाकोले स्टेड रेन्नाइस एफसी लाई 7-0 को फराकिलो अन्तरले पाखा लगाउँदा एम्बाप्पले आफ्नो फर्स्ट टिम करियरकै पहिलो ह्याट्रिक गरेका थिए । 
11 फेब्रुएरी 2017 मा एम्बाप्पेले लिग-1मा करियरको पहिलो ह्याट्रिक गरेका थिए जुन खेल मोनाकोको घरेलु मैदानमा एफसी मेट्ज विरूद्ध भएको थियो । सो खेलमा मोनाको 5-0 ले विजयी भएको थियो भने 18 बर्ष 2 महिनाको उमेरमा लिग-1मा ह्याट्रिक गर्दै एम्बाप्पे सबभन्दा कम उमेरमा लिग-1 मा ह्याट्रिक गर्ने खेलाडी बनेका थिए । उनले जेरेमी मेनेजले 2005 मा राखेको किर्तिमानलाई भङ्ग गरेका थिए ।15 मार्चमा भएको युइएफए च्याम्पियन्स लिग को अन्तिम 16 को सेकेन्ड लेग म्याचमा बर्नार्डो सिल्भाको क्रसलाई आठौँ मिनेटमा गोलमा परिणत गर्दै एम्बाप्पेले मोनाकोलाई 1-0 को अग्रता दिलाए जुन खेलमा मोनाकोले म्यानचेस्टर सिटी फुटबल क्लबलाई 3-1 ले पराजित गर्यो । समग्रमा 6-6 गोल भएपनि मोनाको अवे गोलका आधारमा क्वार्टरफाइनलमा प्रवेश गर्यो । एम्बाप्पेले सम्पुर्ण प्रकारका प्रतियोगितामा 44 खेलमा 26 गोल गर्दै 2016-17 को सिजन टुङ्ग्याए । अर्को सिजनमा एम्बाप्पे लोनमा पेरिस सेन्ट-जर्मेनमा गए ।
