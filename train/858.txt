साहित्यकार चूडामणि शास्त्री 
नेपाली साहित्यिक क्षेत्रका प्रभावशाली एवं विशिष्ट प्रतिभा चूडामणि शास्त्री को जन्म वि.सं. 1982 पौष 10 गते मेची अञ्चलको इलाम नामसालिङ्‍मा र देहावसान वि.सं. 2053 मंसिर 24 गते भारतको नयाँ दिल्लीमा भएको हो। पिता हरिदत्त ढकाल रमाता यशोदादेवीका एकमात्र छोरा कवि शास्त्रीले वि.स. 2000 देखि 2016 सालसम्म भारतको आसाम प्रान्तमा प्रवासी जीवन बिताउदै त्यहींबाट आफ्नो साहित्यक यात्रा प्रारम्भ गर्नु भएको पाइन्छ। त्यसपछि लगभग 10 वर्ष चितवन र 5 वर्ष निजगढ मा रहेर साहित्यको सेवा गर्दै वहाँ 2031 सालदेखि जीवनपर्यन्त स्थायी रूपले महेन्द्रनगरमा रहदै आउनु भएको थियो। यसरी बसाइमा स्थिरता नभएकाले वहाँका प्रारम्भिक कृतिहरू असम तथा त्यस पछि क्रमश चितवन, बारा र महेन्द्रनगरबाट प्रकाशित भएका देखा पर्दछन्।
मूलतः विशिष्टाद्वैत वेदान्तबाट प्रभावित कवि शास्त्रीका रचनाहरूमा अध्यात्मवादको सरस प्रवाह पाइन्छ। वहाँका हालसम्म प्रकाशित पुस्तकाकार कृतिहरू यसप्रकार छन्—
1. विश्वोद्धारक सन्मार्ग रक्षा 2. दश ब्राह्मण 3. मगरको विधान 4. ज्ञानोदय 5. गोरक्षा सन्देश 6. दलित वर्गको उच्चध्वजा 7. श्रीमद्भगवद्गीता पद्यानुवाद र व्याख्या 8. कामाक्षा मन्दिर या कसाइखाना 9. स्तोत्ररत्नम् 10. तप्तमुद्राधारणमा निर्णयसिन्धुको फैसला 11. त्रिवेणी 12. नारीपतन 13. अर्थपञ्चक कौमुदी 14. रहस्यत्रयम् 15. आचार्य प्रभाव 16. विद्यार्थी युगकाराम 17. श्रीराम–रामानुज संकीर्तन–रूप तथा वहत्तर वाक्य 18. सहस्रगीति 19. वेदाश चूडामणि 20.माग्नेलाई भिक्षादान 21. श्रीव्रत 22. मोक्षोपनिषद् 23. श्रीकनकधारा लक्ष्मी स्तवराज 24.वेदस्तुतिः 25.शुक्ल यजुर्वेद नेपाली व्याख्या 
साहित्य साधनामा नै जीवन अर्पण गरेर निरन्तर क्रियाशील रहने कवि चूडामणि शास्त्रीकामाथि उल्लेखित ग्रन्थहरू बाहेक अनेक फुटकर कविता एवं लेखहरू विभिन्न पत्रपत्रिकामा प्रकाशित छन्। यस्तै उपनिषद् भाष्यहरू पञ्चसूक्तानी नारदपाञ्चरात्र, श्रीवचनभूषण, व्रह्मसूत्र आदि अनेक धार्मिक ग्रन्थका साथै कामायनीको अनुवाद, प्रजातन्त्र विजय आदि थुप्रै कृति र फुटकर कविताहरू अप्रकाशित अवस्थामा रहेका देखिन्छन्। सहस्रगीति, वेदांश चूडामणि, त्रिवेणी, गोरक्षा, सन्देश ज्ञानोदय आदि ग्रन्थहरूमा कवि चूडामणि शास्त्रीको शिल्पगत वैशिष्ट्य देखापर्दछ। अध्यात्म चिन्तनका गुढ रहस्यहरूलाई सरल पद्यमा सहज एवं आलङ्कारिक ढङ्गले अभिव्यक्त गर्न निक्कै सफल हुनुभएको छ। 
जस्तै—
वेदका गहना चिन्तनपरक भावनालाई सुन्दर नेपाली पद्यमा अभिव्यक्ति दिँदै प्रस्तुत गरिएको वेदांश–चूडामणिमा कवि शास्त्रीको विशिष्ट काव्य–प्रतिभा देखापर्दछ। 20 वटाभन्दा बढी छन्दहरूको प्रयोग गरेर लगभग दुईहजार पद्यमा लेखिएको उक्त काव्यमा बौद्धिक चिन्तनको सारतत्त्व अत्यन्त कलात्मक रूपमा प्रस्तुत गरिएको छ।जस्तै—
शास्त्रीय एवं लोक छन्दमा सुन्दर सुललित कविताहरू रच्न सिद्धहस्त कवि चूडामणि शास्त्रीको मूल भावभूमि पूर्वीय अध्यात्मचिन्तन हो। वहाँका अधिकांश रचनाहरू भक्तिरसमा चुलुम्म डुबेका पाइए पनि कतिपय कृतिहरूमा जीवनजगत्का अन्य पक्षहरूलाई समेत समेटिएको पाइन्छ। ‘त्रिवेणी’, ज्ञानोदय, गोरक्षा सन्देश दलित वर्गको उच्चध्वजा, कामाक्षा मन्दिर या कसाइखाना ? आदि कृतिहरूमा वहाँले सामाजिक, धार्मिक विकृति, विसंगतिहरू प्रति तीक्ष्ण प्रहार गर्दै समाजसुधारको आग्रह गर्नुभएको छ। आध्यात्मिक स्थलमा धर्मको नाममा हुने बलिप्रथाको कटु आलोचना गर्दै कवि लेख्नुहुन्छ—
यसरी आफ्ना भावनाहरू स्पष्ट एवं कलात्मक रूपमा प्रस्तुत गर्नुहुने कवि चूडामणि शास्त्रीका ‘विद्यार्थी युगका राम’ ‘प्रजातन्त्र विजय’ आदि केही रचना जनमत संग्रहको परिवेशमा बहुदलीय व्यवस्थाको पक्षमा उभिएर लेखिएका देखिन्छन्। यस्तै ‘अर्थपञ्चक कौमुरी’ ‘रहस्य त्रयम्’ आदि ग्रन्थबाट वहाँको परिचय एक उत्कृष्ट संस्कृत कविको रूपमा पाइन्छ।
