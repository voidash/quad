बेतलौरी औषधीय गुण भएको पोथ्रा वर्गमा पर्ने वनस्पति हो । 2000 मिटरको उचाइसम्ममा पाइने यो वनस्पति 3 देखि 5 फिट अग्लो हुन्छ । साउन महिना तिर यसको टुप्पोमा सेतोमा रातो मिसिएको फूल लाग्ने गर्दछ । यसको जरा औषधिको रूपमा प्रयोग गरिन्छ । तितो स्वाद हुने यसको जरा चपाउँदा चिप्लो हुन्छ । शरीर दुखेको, चोटपटक लागेको र कमलपित्तको उपचारमा बेतलौरीको जराको रस सेवन गरिन्छ । हाड फुटेको ठाउँमा यसको लेप लगाएर काम्रो बाँध्ने गरिन्छ । यसको प्रयोग विभिन्न किसिमको बाथ तथा पक्षघातको उपचारका लागि पनि गरिन्छ ।
